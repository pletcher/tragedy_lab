πρόσωθεν ἐξήκουσα κληδόνος βοὴν ἀπὸ Σκαμάνδρου γῆν καταφθατουμένη, ἣν δῆτʼ Ἀχαιῶν ἄκτορές τε καὶ πρόμοι, τῶν αἰχμαλώτων χρημάτων λάχος μέγα, ἔνειμαν αὐτόπρεμνον εἰς τὸ πᾶν ἐμοί, ἐξαίρετον δώρημα Θησέως τόκοις· ἔνθεν διώκουσʼ ἦλθον ἄτρυτον πόδα, πτερῶν ἄτερ ῥοιβδοῦσα κόλπον αἰγίδος. πώλοις ἀκμαίοις τόνδʼ ἐπιζεύξασʼ ὄχον καινὴν δʼ ὁρῶσα τήνδʼ ὁμιλίαν χθονὸς ταρβῶ μὲν οὐδέν, θαῦμα δʼ ὄμμασιν πάρα. τίνες ποτʼ ἐστέ; πᾶσι δʼ ἐς κοινὸν λέγω· βρέτας τε τοὐμὸν τῷδʼ ἐφημένῳ ξένῳ, ὑμᾶς θʼ ὁμοίας οὐδενὶ σπαρτῶν γένει, οὔτʼ ἐν θεαῖσι πρὸς θεῶν ὁρωμένας οὔτʼ οὖν βροτείοις ἐμφερεῖς μορφώμασιν. λέγειν δʼ ἄμομφον ὄντα τοὺς πέλας κακῶς πρόσω δικαίων ἠδʼ ἀποστατεῖ θέμις. γένος μὲν οἶδα κληδόνας τʼ ἐπωνύμους. μάθοιμʼ ἄν, εἰ λέγοι τις ἐμφανῆ λόγον. καὶ τῷ κτανόντι ποῦ τὸ τέρμα τῆς φυγῆς; ἦ καὶ τοιαύτας τῷδʼ ἐπιρροιζεῖς φυγάς; ἄλλαις ἀνάγκαις, ἤ τινος τρέων κότον; δυοῖν παρόντοιν ἥμισυς λόγου πάρα. κλύειν δίκαιος μᾶλλον ἢ πρᾶξαι θέλεις. ὅρκοις τὰ μὴ δίκαια μὴ νικᾶν λέγω. ἦ κἀπʼ ἐμοὶ τρέποιτʼ ἂν αἰτίας τέλος; τί πρὸς τάδʼ εἰπεῖν, ὦ ξένʼ, ἐν μέρει θέλεις; λέξας δὲ χώραν καὶ γένος καὶ ξυμφορὰς τὰς σάς, ἔπειτα τόνδʼ ἀμυναθοῦ ψόγον· εἴπερ πεποιθὼς τῇ δίκῃ βρέτας τόδε ἧσαι φυλάσσων ἑστίας ἁμῆς πέλας σεμνὸς προσίκτωρ ἐν τρόποις Ἰξίονος. τούτοις ἀμείβου πᾶσιν εὐμαθές τί μοι. τὸ πρᾶγμα μεῖζον, εἴ τις οἴεται τόδε βροτὸς δικάζειν· οὐδὲ μὴν ἐμοὶ θέμις φόνου διαιρεῖν ὀξυμηνίτου δίκας· ἄλλως τε καὶ σὺ μὲν κατηρτυκὼς ἐμοῖς ἱκέτης προσῆλθες καθαρὸς ἀβλαβὴς δόμοις· οὕτως δʼ ἄμομφον ὄντα σʼ αἰδοῦμαι πόλει. αὗται δʼ ἔχουσι μοῖραν οὐκ εὐπέμπελον, καὶ μὴ τυχοῦσαι πράγματος νικηφόρου, χώρᾳ μεταῦθις ἰὸς ἐκ φρονημάτων πέδοι πεσὼν ἄφερτος αἰανὴς νόσος. τοιαῦτα μὲν τάδʼ ἐστίν· ἀμφότερα, μένειν πέμπειν τε δυσπήμαντʼ ἀμηχάνως ἐμοί. ἐπεὶ δὲ πρᾶγμα δεῦρʼ ἐπέσκηψεν τόδε, φόνων δικαστὰς ὁρκίους αἱρουμένη θεσμὸν τὸν εἰς ἅπαντʼ ἐγὼ θήσω χρόνον. ὑμεῖς δὲ μαρτύριά τε καὶ τεκμήρια καλεῖσθʼ, ἀρωγὰ τῆς δίκης ὁρκώματα· κρίνασα δʼ ἀστῶν τῶν ἐμῶν τὰ βέλτατα ἥξω, διαιρεῖν τοῦτο πρᾶγμʼ ἐτητύμως, ὅρκον πορόντας μηδὲν ἔκδικον φράσειν. κήρυσσε, κῆρυξ, καὶ στρατὸν κατειργαθοῦ, ἥ τʼ οὖν διάτορος Τυρσηνικὴ σάλπιγξ, βροτείου πνεύματος πληρουμένη, ὑπέρτονον γήρυμα φαινέτω στρατῷ. πληρουμένου γὰρ τοῦδε βουλευτηρίου σιγᾶν ἀρήγει καὶ μαθεῖν θεσμοὺς ἐμοὺς πόλιν τε πᾶσαν εἰς τὸν αἰανῆ χρόνον καὶ τούσδʼ ὅπως ἂν εὖ καταγνωσθῇ δίκη. ὑμῶν ὁ μῦθος, εἰσάγω δὲ τὴν δίκην· ὁ γὰρ διώκων πρότερος ἐξ ἀρχῆς λέγων γένοιτʼ ἂν ὀρθῶς πράγματος διδάσκαλος. ἤδη κελεύω τούσδʼ ἀπὸ γνώμης φέρειν ψῆφον δικαίαν, ὡς ἅλις λελεγμένων; τί γάρ; πρὸς ὑμῶν πῶς τιθεῖσʼ, ἄμομφος ὦ; κλύοιτʼ ἂν ἤδη θεσμόν, Ἀττικὸς λεώς, πρώτας δίκας κρίνοντες αἵματος χυτοῦ. ἔσται δὲ καὶ τὸ λοιπὸν Αἰγέως στρατῷ αἰεὶ δικαστῶν τοῦτο βουλευτήριον. πάγον δʼ Ἄρειον τόνδʼ, Ἀμαζόνων ἕδραν σκηνάς θʼ, ὅτʼ ἦλθον Θησέως κατὰ φθόνον στρατηλατοῦσαι, καὶ πόλιν νεόπτολιν τήνδʼ ὑψίπυργον ἀντεπύργωσαν τότε, Ἄρει δʼ ἔθυον, ἔνθεν ἔστʼ ἐπώνυμος πέτρα, πάγος τʼ Ἄρειος· ἐν δὲ τῷ σέβας ἀστῶν φόβος τε ξυγγενὴς τὸ μὴ ἀδικεῖν σχήσει τό τʼ ἦμαρ καὶ κατʼ εὐφρόνην ὁμῶς, αὐτῶν πολιτῶν μὴ ʼπιχραινόντων νόμους κακαῖς ἐπιρροαῖσι· βορβόρῳ δʼ ὕδωρ λαμπρὸν μιαίνων οὔποθʼ εὑρήσεις ποτόν. τὸ μήτʼ ἄναρχον μήτε δεσποτούμενον ἀστοῖς περιστέλλουσι βουλεύω σέβειν, καὶ μὴ τὸ δεινὸν πᾶν πόλεως ἔξω βαλεῖν. τίς γὰρ δεδοικὼς μηδὲν ἔνδικος βροτῶν; τοιόνδε τοι ταρβοῦντες ἐνδίκως σέβας ἔρυμά τε χώρας καὶ πόλεως σωτήριον ἔχοιτʼ ἄν, οἷον οὔτις ἀνθρώπων ἔχει, οὔτʼ ἐν Σκύθῃσιν οὔτε Πέλοπος ἐν τόποις. κερδῶν ἄθικτον τοῦτο βουλευτήριον, αἰδοῖον, ὀξύθυμον, εὑδόντων ὕπερ ἐγρηγορὸς φρούρημα γῆς καθίσταμαι. ταύτην μὲν ἐξέτεινʼ ἐμοῖς παραίνεσιν ἀστοῖσιν εἰς τὸ λοιπόν· ὀρθοῦσθαι δὲ χρὴ καὶ ψῆφον αἴρειν καὶ διαγνῶναι δίκην αἰδουμένους τὸν ὅρκον. εἴρηται λόγος. ἐμὸν τόδʼ ἔργον, λοισθίαν κρῖναι δίκην. ψῆφον δʼ Ὀρέστῃ τήνδʼ ἐγὼ προσθήσομαι. μήτηρ γὰρ οὔτις ἐστὶν ἥ μʼ ἐγείνατο, τὸ δʼ ἄρσεν αἰνῶ πάντα, πλὴν γάμου τυχεῖν, ἅπαντι θυμῷ, κάρτα δʼ εἰμὶ τοῦ πατρός. οὕτω γυναικὸς οὐ προτιμήσω μόρον ἄνδρα κτανούσης δωμάτων ἐπίσκοπον. νικᾷ δʼ Ὀρέστης, κἂν ἰσόψηφος κριθῇ. ἐκβάλλεθʼ ὡς τάχιστα τευχέων πάλους, ὅσοις δικαστῶν τοῦτʼ ἐπέσταλται τέλος. ἀνὴρ ὅδʼ ἐκπέφευγεν αἵματος δίκην· ἴσον γάρ ἐστι τἀρίθμημα τῶν πάλων. ἐμοὶ πίθεσθε μὴ βαρυστόνως φέρειν. οὐ γὰρ νενίκησθʼ, ἀλλʼ ἰσόψηφος δίκη ἐξῆλθʼ ἀληθῶς, οὐκ ἀτιμίᾳ σέθεν· ἀλλʼ ἐκ Διὸς γὰρ λαμπρὰ μαρτύρια παρῆν, αὐτός θʼ ὁ χρήσας αὐτὸς ἦν ὁ μαρτυρῶν, ὡς ταῦτʼ Ὀρέστην δρῶντα μὴ βλάβας ἔχειν. ὑμεῖς δὲ μὴ θυμοῦσθε μηδὲ τῇδε γῇ βαρὺν κότον σκήψητε, μηδʼ ἀκαρπίαν τεύξητʼ, ἀφεῖσαι δαιμόνων σταλάγματα, βρωτῆρας αἰχμὰς σπερμάτων ἀνημέρους. ἐγὼ γὰρ ὑμῖν πανδίκως ὑπίσχομαι ἕδρας τε καὶ κευθμῶνας ἐνδίκου χθονὸς λιπαροθρόνοισιν ἡμένας ἐπʼ ἐσχάραις ἕξειν ὑπʼ ἀστῶν τῶνδε τιμαλφουμένας. οὐκ ἔστʼ ἄτιμοι, μηδʼ ὑπερθύμως ἄγαν θεαὶ βροτῶν κτίσητε δύσκηλον χθόνα. κἀγὼ πέποιθα Ζηνί, καὶ τί δεῖ λέγειν; καὶ κλῇδας οἶδα δώματος μόνη θεῶν, ἐν ᾧ κεραυνός ἐστιν ἐσφραγισμένος· ἀλλʼ οὐδὲν αὐτοῦ δεῖ· σὺ δʼ εὐπιθὴς ἐμοὶ γλώσσης ματαίας μὴ ʼκβάλῃς ἔπη χθονί, καρπὸν φέροντα πάντα μὴ πράσσειν καλῶς κοίμα κελαινοῦ κύματος πικρὸν μένος ὡς σεμνότιμος καὶ ξυνοικήτωρ ἐμοί· πολλῆς δὲ χώρας τῆσδʼ ἔτʼ ἀκροθίνια θύη πρὸ παίδων καὶ γαμηλίου τέλους ἔχουσʼ ἐς αἰεὶ τόνδʼ ἐπαινέσεις λόγον. ὀργὰς ξυνοίσω σοι· γεραιτέρα γὰρ εἶ. καὶ τῷ μὲν εἶ σὺ κάρτʼ ἐμοῦ σοφωτέρα· φρονεῖν δὲ κἀμοὶ Ζεὺς ἔδωκεν οὐ κακῶς. ὑμεῖς δʼ ἐς ἀλλόφυλον ἐλθοῦσαι χθόνα γῆς τῆσδʼ ἐρασθήσεσθε· προυννέπω τάδε. οὑπιρρέων γὰρ τιμιώτερος χρόνος ἔσται πολίταις τοῖσδε. καὶ σὺ τιμίαν ἕδραν ἔχουσα πρὸς δόμοις Ἐρεχθέως τεύξῃ παρʼ ἀνδρῶν καὶ γυναικείων στόλων, ὅσων παρʼ ἄλλων οὔποτʼ ἂν σχέθοις βροτῶν. σὺ δʼ ἐν τόποισι τοῖς ἐμοῖσι μὴ βάλῃς μήθʼ αἱματηρὰς θηγάνας, σπλάγχνων βλάβας νέων, ἀοίνοις ἐμμανεῖς θυμώμασιν, μήτʼ, ἐξελοῦσʼ ὡς καρδίαν ἀλεκτόρων, ἐν τοῖς ἐμοῖς ἀστοῖσιν ἱδρύσῃς Ἄρη ἐμφύλιόν τε καὶ πρὸς ἀλλήλους θρασύν. θυραῖος ἔστω πόλεμος, οὐ μόλις παρών, ἐν ᾧ τις ἔσται δεινὸς εὐκλείας ἔρως· ἐνοικίου δʼ ὄρνιθος οὐ λέγω μάχην τοιαῦθʼ ἑλέσθαι σοι πάρεστιν ἐξ ἐμοῦ, εὖ δρῶσαν, εὖ πάσχουσαν, εὖ τιμωμένην χώρας μετασχεῖν τῆσδε θεοφιλεστάτης. οὔτοι καμοῦμαί σοι λέγουσα τἀγαθά, ὡς μήποτʼ εἴπῃς πρὸς νεωτέρας ἐμοῦ θεὸς παλαιὰ καὶ πολισσούχων βροτῶν ἄτιμος ἔρρειν τοῦδʼ ἀπόξενος πέδου. ἀλλʼ εἰ μὲν ἁγνόν ἐστί σοι Πειθοῦς σέβας; γλώσσης ἐμῆς μείλιγμα καὶ θελκτήριον, σὺ δʼ οὖν μένοις ἄν· εἰ δὲ μὴ θέλεις μένειν, οὔ τἂν δικαίως τῇδʼ ἐπιρρέποις πόλει μῆνίν τινʼ ἢ κότον τινʼ ἢ βλάβην στρατῷ. ἔξεστι γάρ σοι τῆσδε γαμόρῳ χθονὸς εἶναι δικαίως ἐς τὸ πᾶν τιμωμένῃ. πάσης ἀπήμονʼ οἰζύος· δέχου δὲ σύ. ὡς μή τινʼ οἶκον εὐθενεῖν ἄνευ σέθεν. τῷ γὰρ σέβοντι συμφορὰς ὀρθώσομεν. ἔξεστι γάρ μοι μὴ λέγειν ἃ μὴ τελῶ. τοιγὰρ κατὰ χθόνʼ οὖσʼ ἐπικτήσῃ φίλους. ὁποῖα νίκης μὴ κακῆς ἐπίσκοπα, καὶ ταῦτα γῆθεν ἔκ τε ποντίας δρόσου ἐξ οὐρανοῦ τε· κἀνέμων ἀήματα εὐηλίως πνέοντʼ ἐπιστείχειν χθόνα· καρπόν τε γαίας καὶ βοτῶν ἐπίρρυτον ἀστοῖσιν εὐθενοῦντα μὴ κάμνειν χρόνῳ, καὶ τῶν βροτείων σπερμάτων σωτηρίαν. τῶν εὐσεβούντων δʼ ἐκφορωτέρα πέλοις. στέργω γάρ, ἀνδρὸς φιτυποίμενος δίκην, τὸ τῶν δικαίων τῶνδʼ ἀπένθητον γένος. τοιαῦτα σοὔστι. τῶν ἀρειφάτων δʼ ἐγὼ πρεπτῶν ἀγώνων οὐκ ἀνέξομαι τὸ μὴ οὐ τήνδʼ ἀστύνικον ἐν βροτοῖς τιμᾶν πόλιν. τάδʼ ἐγὼ προφρόνως τοῖσδε πολίταις πράσσω, μεγάλας καὶ δυσαρέστους δαίμονας αὐτοῦ κατανασσαμένη. πάντα γὰρ αὗται τὰ κατʼ ἀνθρώπους ἔλαχον διέπειν. ὁ δὲ μὴ κύρσας βαρεῶν τούτων οὐκ οἶδεν ὅθεν πληγαὶ βιότου. τὰ γὰρ ἐκ προτέρων ἀπλακήματά νιν πρὸς τάσδʼ ἀπάγει, σιγῶν δʼ ὄλεθρος καὶ μέγα φωνοῦντʼ ἐχθραῖς ὀργαῖς ἀμαθύνει. ἦ τάδʼ ἀκούετε, πόλεως φρούριον, οἷʼ ἐπικραίνει; μέγα γὰρ δύναται πότνιʼ Ἐρινὺς παρά τʼ ἀθανάτοις τοῖς θʼ ὑπὸ γαῖαν, περί τʼ ἀνθρώπων φανερῶς τελέως διαπράσσουσιν, τοῖς μὲν ἀοιδάς, τοῖς δʼ αὖ δακρύων βίον ἀμβλωπὸν παρέχουσαι. τάδε τοι χώρᾳ τἠμῇ προφρόνως ἐπικραινομένων γάνυμαι· στέργω δʼ ὄμματα Πειθοῦς, ὅτι μοι γλῶσσαν καὶ στόμʼ ἐπωπᾷ πρὸς τάσδʼ ἀγρίως ἀπανηναμένας· ἀλλʼ ἐκράτησε Ζεὺς ἀγοραῖος· νικᾷ δʼ ἀγαθῶν ἔρις ἡμετέρα διὰ παντός. ἆρα φρονοῦσιν γλώσσης ἀγαθῆς ὁδὸν εὑρίσκειν; ἐκ τῶν φοβερῶν τῶνδε προσώπων μέγα κέρδος ὁρῶ τοῖσδε πολίταις· τάσδε γὰρ εὔφρονας εὔφρονες αἰεὶ μέγα τιμῶντες καὶ γῆν καὶ πόλιν ὀρθοδίκαιον πρέψετε πάντως διάγοντες. χαίρετε χὐμεῖς· προτέραν δʼ ἐμὲ χρὴ στείχειν θαλάμους ἀποδείξουσαν πρὸς φῶς ἱερὸν τῶνδε προπομπῶν. ἴτε καὶ σφαγίων τῶνδʼ ὑπὸ σεμνῶν κατὰ γῆς σύμεναι τὸ μὲν ἀτηρὸν χώρας κατέχειν, τὸ δὲ κερδαλέον πέμπειν πόλεως ἐπὶ νίκῃ. ὑμεῖς δʼ ἡγεῖσθε, πολισσοῦχοι παῖδες Κραναοῦ, ταῖσδε μετοίκοις. εἴη δʼ ἀγαθῶν ἀγαθὴ διάνοια πολίταις. αἰνῶ τε μύθους τῶνδε τῶν κατευγμάτων πέμψω τε φέγγει λαμπάδων σελασφόρων εἰς τοὺς ἔνερθε καὶ κατὰ χθονὸς τόπους ξὺν προσπόλοισιν, αἵτε φρουροῦσιν βρέτας τοὐμὸν δικαίως. ὄμμα γὰρ πάσης χθονὸς Θησῇδος ἐξίκοιτʼ ἂν εὐκλεὴς λόχος παίδων, γυναικῶν, καὶ στόλος πρεσβυτίδων. φοινικοβάπτοις ἐνδυτοῖς ἐσθήμασι τιμᾶτε, καὶ τὸ φέγγος ὁρμάσθω πυρός, ὅπως ἂν εὔφρων ἥδʼ ὁμιλία χθονὸς τὸ λοιπὸν εὐάνδροισι συμφοραῖς πρέπῃ.