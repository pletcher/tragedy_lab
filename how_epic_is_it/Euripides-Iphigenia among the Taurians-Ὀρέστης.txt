ὅρα, φυλάσσου μή τις ἐν στίβῳ βροτῶν. Πυλάδη, δοκεῖ σοι μέλαθρα ταῦτʼ εἶναι θεᾶς ἔνθʼ Ἀργόθεν ναῦν ποντίαν ἐστείλαμεν; καὶ βωμός, Ἕλλην οὗ καταστάζει φόνος; θριγκοῖς δʼ ὑπʼ αὐτοῖς σκῦλʼ ὁρᾷς ἠρτημένα; ὦ Φοῖβε, ποῖ μʼ αὖ τήνδʼ ἐς ἄρκυν ἤγαγες χρήσας, ἐπειδὴ πατρὸς αἷμʼ ἐτεισάμην, μητέρα κατακτάς, διαδοχαῖς δʼ Ἐρινύων ἠλαυνόμεσθα φυγάδες ἔξεδροι χθονὸς δρόμους τε πολλοὺς ἐξέπλησα καμπίμους, ἐλθὼν δέ σʼ ἠρώτησα πῶς τροχηλάτου μανίας ἂν ἔλθοιμʼ ἐς τέλος πόνων τʼ ἐμῶν, οὓς ἐξεμόχθουν περιπολῶν καθʼ Ἑλλάδα — σὺ δʼ εἶπας ἐλθεῖν Ταυρικῆς μʼ ὅρους χθονός, ἔνθʼ Ἄρτεμίς σοι σύγγονος βωμοὺς ἔχοι, λαβεῖν τʼ ἄγαλμα θεᾶς, ὅ φασιν ἐνθάδε ἐς τούσδε ναοὺς οὐρανοῦ πεσεῖν ἄπο· λαβόντα δʼ ἢ τέχναισιν ἢ τύχῃ τινί, κίνδυνον ἐκπλήσαντʼ, Ἀθηναίων χθονὶ δοῦναι — τὸ δʼ ἐνθένδʼ οὐδὲν ἐρρήθη πέρα — καὶ ταῦτα δράσαντʼ ἀμπνοὰς ἕξειν πόνων. ἥκω δὲ πεισθεὶς σοῖς λόγοισιν ἐνθάδε ἄγνωστον ἐς γῆν, ἄξενον. σὲ δʼ ἱστορῶ, Πυλάδη — σὺ γάρ μοι τοῦδε συλλήπτωρ πόνου — τί δρῶμεν; ἀμφίβληστρα γὰρ τοίχων ὁρᾷς ὑψηλά· πότερα δωμάτων προσαμβάσεις ἐκβησόμεσθα; πῶς ἂν οὖν λάθοιμεν ἄν; ἢ χαλκότευκτα κλῇθρα λύσαντες μοχλοῖς — ὧν οὐδὲν ἴσμεν; ἢν δʼ ἀνοίγοντες πύλας ληφθῶμεν ἐσβάσεις τε μηχανώμενοι, θανούμεθʼ. ἀλλὰ πρὶν θανεῖν, νεὼς ἔπι φεύγωμεν, ᾗπερ δεῦρʼ ἐναυστολήσαμεν. οὔ τοι μακρὸν μὲν ἤλθομεν κώπῃ πόρον, ἐκ τερμάτων δὲ νόστον ἀροῦμεν πάλιν. ἀλλʼ εὖ γὰρ εἶπας, πειστέον· χωρεῖν χρεὼν ὅποι χθονὸς κρύψαντε λήσομεν δέμας. οὐ γὰρ τὸ τοῦ θεοῦ γʼ αἴτιον γενήσεται πεσεῖν ἄχρηστον θέσφατον· τολμητέον· μόχθος γὰρ οὐδεὶς τοῖς νέοις σκῆψιν φέρει. τί ταῦτʼ ὀδύρῃ, κἀπὶ τοῖς μέλλουσι νῷν κακοῖσι λυπεῖς, ἥτις εἶ ποτʼ, ὦ γύναι; οὔτοι νομίζω σοφόν, ὃς ἂν μέλλων κτενεῖν οἴκτῳ τὸ δεῖμα τοὐλέθρου νικᾶν θέλῃ. οὐχ ὅστις Ἅιδην ἐγγὺς ὄντʼ οἰκτίζεται σωτηρίας ἄνελπις· ὡς δύʼ ἐξ ἑνὸς κακὼ συνάπτει, μωρίαν τʼ ὀφλισκάνει θνῄσκει θʼ ὁμοίως· τὴν τύχην δʼ ἐᾶν χρεών. ἡμᾶς δὲ μὴ θρήνει σύ· τὰς γὰρ ἐνθάδε θυσίας ἐπιστάμεσθα καὶ γιγνώσκομεν. ὅδʼ, εἴ τι δή σοι τοῦτʼ ἐν ἡδονῇ μαθεῖν. τί δʼ ἂν μαθοῦσα τόδε πλέον λάβοις, γύναι; φιλότητί γʼ· ἐσμὲν δʼ οὐ κασιγνήτω, γύναι. τὸ μὲν δίκαιον Δυστυχὴς καλοίμεθʼ ἄν. ἀνώνυμοι θανόντες οὐ γελῴμεθʼ ἄν. τὸ σῶμα θύσεις τοὐμόν, οὐχὶ τοὔνομα. ζητεῖς γὰρ οὐδὲν κέρδος, ὡς θανουμένῳ. τὸ κλεινὸν Ἄργος πατρίδʼ ἐμὴν ἐπεύχομαι. ἐκ τῶν Μυκηνῶν γʼ, αἵ ποτʼ ἦσαν ὄλβιαι. φεύγω τρόπον γε δή τινʼ οὐχ ἑκὼν ἑκών. ὡς ἐν παρέργῳ τῆς ἐμῆς δυσπραξίας. οὔκουν ἐμαυτῷ γʼ· εἰ δὲ σοί, σὺ τοῦτʼ ἔρα. ὡς μήποτʼ ὤφελόν γε μηδʼ ἰδὼν ὄναρ. ἔστιν γὰρ οὕτως οὐδʼ ἄκραντʼ ἠκούσατε. ἥκει, κακῶς γʼ ἐλθοῦσα τῶν ἐμῶν τινι. Σπάρτῃ ξυνοικεῖ τῷ πάρος ξυνευνέτῃ. ἀπέλαυσα κἀγὼ δή τι τῶν κείνης γάμων. ὡς πάνθʼ ἅπαξ με συλλαβοῦσʼ ἀνιστορεῖς. ἔλεγχʼ, ἐπειδὴ τοῦδʼ ἐρᾷς· λέξω δʼ ἐγώ. ὄλωλεν, ὡς ἦν ἐν Μυκηναίοις λόγος. οὔπω νενόστηκʼ οἶκον, ἔστι δʼ, ὡς λόγος. μηδὲν κατεύχου· πάντα τἀκείνου νοσεῖ. οὐκ ἔστιν· ἄλλως λέκτρʼ ἔγημʼ ἐν Αὐλίδι. τίς εἶ ποθʼ; ὡς εὖ πυνθάνῃ τἀφʼ Ἑλλάδος. ὀρθῶς ποθεῖς ἄρʼ εἰδέναι τἀκεῖ, γύναι. τίς; οὐ γὰρ ὅν γʼ ἐγᾦδα τῶν εὐδαιμόνων. οὐκ οἶδʼ· ἄπελθε τοῦ λόγου τούτου, γύναι. τέθνηχʼ ὁ τλήμων, πρὸς δʼ ἀπώλεσέν τινα. τί δʼ ἐστέναξας τοῦτο; μῶν προσῆκέ σοι; δεινῶς γὰρ ἐκ γυναικὸς οἴχεται σφαγείς. παῦσαί νυν ἤδη μηδʼ ἐρωτήσῃς πέρα. οὐκ ἔστι· παῖς νιν ὃν ἔτεχʼ, οὗτος ὤλεσεν. πατρὸς θανόντος τήνδε τιμωρούμενος. ἀλλʼ οὐ τὰ πρὸς θεῶν εὐτυχεῖ δίκαιος ὤν. λέλοιπεν Ἠλέκτραν γε παρθένον μίαν. οὐδείς γε, πλὴν θανοῦσαν οὐχ ὁρᾶν φάος. κακῆς γυναικὸς χάριν ἄχαριν ἀπώλετο. ἔστʼ, ἄθλιός γε, κοὐδαμοῦ καὶ πανταχοῦ. οὐδʼ οἱ σοφοί γε δαίμονες κεκλημένοι πτηνῶν ὀνείρων εἰσὶν ἀψευδέστεροι. πολὺς ταραγμὸς ἔν τε τοῖς θείοις ἔνι κἀν τοῖς βροτείοις· ἓν δὲ λυπεῖται μόνον, ὃς οὐκ ἄφρων ὢν μάντεων πεισθεὶς λόγοις ὄλωλεν — ὡς ὄλωλε τοῖσιν εἰδόσιν. καλῶς ἔλεξας τἄλλα πλὴν ἕν, ὦ ξένη· τὸ γὰρ σφαγῆναι τόνδε μοι βάρος μέγα. ὁ ναυστολῶν γάρ εἰμʼ ἐγὼ τὰς συμφοράς, οὗτος δὲ συμπλεῖ τῶν ἐμῶν μόχθων χάριν. οὔκουν δίκαιον ἐπʼ ὀλέθρῳ τῷ τοῦδʼ ἐμὲ χάριν τίθεσθαι καὐτὸν ἐκδῦναι κακῶν. ἀλλʼ ὣς γενέσθω· τῷδε μὲν δέλτον δίδου· πέμψει γὰρ Ἄργος, ὥστε σοι καλῶς ἔχειν· ἡμᾶς δʼ ὁ χρῄζων κτεινέτω. τὰ τῶν φίλων αἴσχιστον ὅστις καταβαλὼν ἐς ξυμφορὰς αὐτὸς σέσῳσται. τυγχάνει δʼ ὅδʼ ὢν φίλος, ὃν οὐδὲν ἧσσον ἢ ʼμὲ φῶς ὁρᾶν θέλω. θύσει δὲ τίς με καὶ τὰ δεινὰ τλήσεται; ἄζηλά γʼ, ὦ νεᾶνι, κοὐκ εὐδαίμονα. αὐτὴ ξίφει θύουσα θῆλυς ἄρσενας; ὁ δὲ σφαγεὺς τίς; εἰ τάδʼ ἱστορεῖν με χρή. τάφος δὲ ποῖος δέξεταί μʼ, ὅταν θάνω; φεῦ· πῶς ἄν μʼ ἀδελφῆς χεὶρ περιστείλειεν ἄν; οἶκτος γὰρ οὐ ταῦτʼ, ἀλλὰ χαίρετʼ, ὦ ξέναι. Πυλάδη, πέπονθας ταὐτὸ πρὸς θεῶν ἐμοί; τίς ἐστὶν ἡ νεᾶνις; ὡς Ἑλληνικῶς ἀνήρεθʼ ἡμᾶς τούς τʼ ἐν Ἰλίῳ πόνους νόστον τʼ Ἀχαιῶν τόν τʼ ἐν οἰωνοῖς σοφὸν Κάλχαντʼ Ἀχιλλέως τʼ ὄνομα, καὶ τὸν ἄθλιον Ἀγαμέμνονʼ ὡς ᾤκτιρʼ ἀνηρώτα τέ με γυναῖκα παῖδάς τε. ἔστιν ἡ ξένη γένος ἐκεῖθεν Ἀργεία τις· οὐ γὰρ ἄν ποτε δέλτον τʼ ἔπεμπε καὶ τάδʼ ἐξεμάνθανεν, ὡς κοινὰ πράσσουσʼ, Ἄργος εἰ πράσσει καλῶς. τίνʼ; ἐς τὸ κοινὸν δοὺς ἄμεινον ἂν μάθοις. εὔφημα φώνει· τἀμὰ δεῖ φέρειν κακά, ἁπλᾶς δὲ λύπας ἐξόν, οὐκ οἴσω διπλᾶς. ὃ γὰρ σὺ λυπρὸν κἀπονείδιστον λέγεις, ταὔτʼ ἔστιν ἡμῖν, εἴ σε συμμοχθοῦντʼ ἐμοὶ κτενῶ· τὸ μὲν γὰρ εἰς ἔμʼ οὐ κακῶς ἔχει, πράσσονθʼ ἃ πράσσω πρὸς θεῶν, λῦσαι βίον. σὺ δʼ ὄλβιός τʼ εἶ, καθαρά τʼ, οὐ νοσοῦντʼ, ἔχεις μέλαθρʼ, ἐγὼ δὲ δυσσεβῆ καὶ δυστυχῆ. σωθεὶς δέ, παῖδας ἐξ ἐμῆς ὁμοσπόρου κτησάμενος, ἣν ἔδωκά σοι δάμαρτʼ ἔχειν — ὄνομά τʼ ἐμοῦ γένοιτʼ ἄν, οὐδʼ ἄπαις δόμος πατρῷος οὑμὸς ἐξαλειφθείη ποτʼ ἄν. ἀλλʼ ἕρπε καὶ ζῆ καὶ δόμους οἴκει πατρός. ὅταν δʼ ἐς Ἑλλάδʼ ἵππιόν τʼ Ἄργος μόλῃς, πρὸς δεξιᾶς σε τῆσδʼ ἐπισκήπτω τάδε· τύμβον τε χῶσον κἀπίθες μνημεῖά μοι, καὶ δάκρυʼ ἀδελφὴ καὶ κόμας δότω τάφῳ. ἄγγελλε δʼ ὡς ὄλωλʼ ὑπʼ Ἀργείας τινὸς γυναικός, ἀμφὶ βωμὸν ἁγνισθεὶς φόνῳ. καὶ μὴ προδῷς μου τὴν κασιγνήτην ποτέ, ἔρημα κήδη καὶ δόμους ὁρῶν πατρός. καὶ χαῖρʼ· ἐμῶν γὰρ φίλτατόν σʼ ηὗρον φίλων, ὦ συγκυναγὲ καὶ συνεκτραφεὶς ἐμοί, ὦ πόλλʼ ἐνεγκὼν τῶν ἐμῶν ἄχθη κακῶν. ἡμᾶς δʼ ὁ Φοῖβος μάντις ὢν ἐψεύσατο· τέχνην δὲ θέμενος ὡς προσώταθʼ Ἑλλάδος ἀπήλασʼ, αἰδοῖ τῶν πάρος μαντευμάτων. ᾧ πάντʼ ἐγὼ δοὺς τἀμὰ καὶ πεισθεὶς λόγοις, μητέρα κατακτὰς αὐτὸς ἀνταπόλλυμαι. σίγα· τὰ Φοίβου δʼ οὐδὲν ὠφελεῖ μʼ ἔπη· γυνὴ γὰρ ἥδε δωμάτων ἔξω περᾷ. τί δῆτα βούλῃ; τίνος ἀμηχανεῖς πέρι; ἦ κἀντιδώσεις τῷδε τοὺς αὐτοὺς λόγους; ἐκ γῆς ἀφήσειν μὴ θανόντα βαρβάρου. ἦ καὶ τύραννος ταῦτα συγχωρήσεται; ὄμνυ· σὺ δʼ ἔξαρχʼ ὅρκον ὅστις εὐσεβής. ποῦ δʼ ἔστʼ ἐκείνη; κατθανοῦσʼ ἥκει πάλιν; Πυλάδη, τί λέξω; ποῦ ποτʼ ὄνθʼ ηὑρήμεθα; δέχομαι· παρεὶς δὲ γραμμάτων διαπτυχὰς τὴν ἡδονὴν πρῶτʼ οὐ λόγοις αἱρήσομαι. ὦ φιλτάτη μοι σύγγονʼ, ἐκπεπληγμένος ὅμως σʼ ἀπίστῳ περιβαλὼν βραχίονι ἐς τέρψιν εἶμι, πυθόμενος θαυμάστʼ ἐμοί. ὦ συγκασιγνήτη τε κἀκ ταὐτοῦ πατρὸς Ἀγαμέμνονος γεγῶσα, μή μʼ ἀποστρέφου, ἔχουσʼ ἀδελφόν, οὐ δοκοῦσʼ ἕξειν ποτέ. οὐκ ἔστʼ ἐκεῖ σός, ὦ τάλαινα, σύγγονος. Πέλοπός γε παιδὶ παιδός, οὗ ʼκπέφυκʼ ἐγώ. ἔχω· πατρῴων ἐκ δόμων τι πυνθάνου. λέγοιμʼ ἄν, ἀκοῇ πρῶτον Ἠλέκτρας τάδε· Ἀτρέως Θυέστου τʼ οἶσθα γενομένην ἔριν; ταῦτʼ οὖν ὑφήνασʼ οἶσθʼ ἐν εὐπήνοις ὑφαῖς; εἰκώ τʼ ἐν ἱστοῖς ἡλίου μετάστασιν; καὶ λούτρʼ ἐς Αὖλιν μητρὸς ἀνεδέξω πάρα; τί γάρ; κόμας σὰς μητρὶ δοῦσα σῇ φέρειν; ἃ δʼ εἶδον αὐτός, τάδε φράσω τεκμήρια· Πέλοπος παλαιὰν ἐν δόμοις λόγχην πατρός, ἣν χερσὶ πάλλων παρθένον Πισάτιδα ἐκτήσαθʼ Ἱπποδάμειαν, Οἰνόμαον κτανών, ἐν παρθενῶσι τοῖσι σοῖς κεκρυμμένην. κἀγώ σε τὴν θανοῦσαν, ὡς δοξάζεται. κατὰ δὲ δάκρυ, κατὰ δὲ γόος ἅμα χαρᾷ τὸ σὸν νοτίζει βλέφαρον, ὡσαύτως δʼ ἐμόν. τὸ λοιπὸν εὐτυχοῖμεν ἀλλήλων μέτα. γένει μὲν εὐτυχοῦμεν, ἐς δὲ συμφοράς, ὦ σύγγονʼ, ἡμῶν δυστυχὴς ἔφυ βίος. οἴμοι. δοκῶ γὰρ οὐ παρών σʼ ὁρᾶν ἐκεῖ. ᾤμωξα κἀγὼ τόλμαν ἣν ἔτλη πατήρ. εἰ σόν γʼ ἀδελφόν, ὦ τάλαινʼ, ἀπώλεσας. καλῶς ἔλεξας· τῇ τύχῃ δʼ οἶμαι μέλειν τοῦδε ξὺν ἡμῖν· ἢν δέ τις πρόθυμος ᾖ, σθένειν τὸ θεῖον μᾶλλον εἰκότως ἔχει. τῷδε ξυνοικεῖ βίον ἔχουσʼ εὐδαίμονα. Στρόφιος ὁ Φωκεὺς τοῦδε κλῄζεται πατήρ. ἀνεψιός γε, μόνος ἐμοὶ σαφὴς φίλος. οὐκ ἦν· χρόνον γὰρ Στρόφιος ἦν ἄπαις τινά. κἀμός γε σωτήρ, οὐχὶ συγγενὴς μόνον. σιγῶμεν αὐτά· πατρὶ τιμωρῶν ἐμῷ. ἔα τὰ μητρός· οὐδὲ σοὶ κλύειν καλόν. Μενέλαος ἄρχει· φυγάδες ἐσμὲν ἐκ πάτρας. οὔκ, ἀλλʼ Ἐρινύων δεῖμά μʼ ἐκβάλλει χθονός. ὤφθημεν οὐ νῦν πρῶτον ὄντες ἄθλιοι. ὥσθʼ αἱματηρὰ στόμιʼ ἐπεμβαλεῖν ἐμοί. Φοίβου κελευσθεὶς θεσφάτοις ἀφικόμην. λέγοιμʼ ἄν· ἀρχαὶ δʼ αἵδε μοι πολλῶν πόνων. ἐπεὶ τὰ μητρὸς ταῦθʼ ἃ σιγῶμεν κακὰ ἐς χεῖρας ἦλθε, μεταδρομαῖς Ἐρινύων ἠλαυνόμεσθα φυγάδες, ἔνθεν μοι πόδα ἐς τὰς Ἀθήνας δῆτʼ ἔπεμψε Λοξίας, δίκην παρασχεῖν ταῖς ἀνωνύμοις θεαῖς. ἔστιν γὰρ ὁσία ψῆφος, ἣν Ἄρει ποτὲ Ζεὺς εἵσατʼ ἔκ του δὴ χερῶν μιάσματος. ἐλθὼν δʼ ἐκεῖσε — πρῶτα μέν μʼ οὐδεὶς ξένων ἑκὼν ἐδέξαθʼ, ὡς θεοῖς στυγούμενον· οἳ δʼ ἔσχον αἰδῶ, ξένια μονοτράπεζά μοι παρέσχον, οἴκων ὄντες ἐν ταὐτῷ στέγει, σιγῇ δʼ ἐτεκτήναντʼ ἀπόφθεγκτόν μʼ, ὅπως δαιτὸς γενοίμην πώματός τʼ αὐτοῖς δίχα, ἐς δʼ ἄγγος ἴδιον ἴσον ἅπασι βακχίου μέτρημα πληρώσαντες εἶχον ἡδονήν. κἀγὼ ʼξελέγξαι μὲν ξένους οὐκ ἠξίουν, ἤλγουν δὲ σιγῇ κἀδόκουν οὐκ εἰδέναι, μέγα στενάζων οὕνεκʼ ἦ μητρὸς φονεύς. κλύω δʼ Ἀθηναίοισι τἀμὰ δυστυχῆ τελετὴν γενέσθαι, κἄτι τὸν νόμον μένειν, χοῆρες ἄγγος Παλλάδος τιμᾶν λεών. ὡς δʼ εἰς Ἄρειον ὄχθον ἧκον, ἐς δίκην ἔστην, ἐγὼ μὲν θάτερον λαβὼν βάθρον, τὸ δʼ ἄλλο πρέσβειρʼ ἥπερ ἦν Ἐρινύων. εἰπὼν δʼ ἀκούσας θʼ αἵματος μητρὸς πέρι, Φοῖβός μʼ ἔσῳσε μαρτυρῶν, ἴσας δέ μοι ψήφους διηρίθμησε Παλλὰς ὠλένῃ· νικῶν δʼ ἀπῆρα φόνια πειρατήρια. ὅσαι μὲν οὖν ἕζοντο πεισθεῖσαι δίκῃ, ψῆφον παρʼ αὐτὴν ἱερὸν ὡρίσαντʼ ἔχειν· ὅσαι δʼ Ἐρινύων οὐκ ἐπείσθησαν νόμῳ, δρόμοις ἀνιδρύτοισιν ἠλάστρουν μʼ ἀεί, ἕως ἐς ἁγνὸν ἦλθον αὖ Φοίβου πέδον, καὶ πρόσθεν ἀδύτων ἐκταθείς, νῆστις βορᾶς, ἐπώμοσʼ αὐτοῦ βίον ἀπορρήξειν θανών, εἰ μή με σώσει Φοῖβος, ὅς μʼ ἀπώλεσεν. ἐντεῦθεν αὐδὴν τρίποδος ἐκ χρυσοῦ λακὼν Φοῖβός μʼ ἔπεμψε δεῦρο, διοπετὲς λαβεῖν ἄγαλμʼ Ἀθηνῶν τʼ ἐγκαθιδρῦσαι χθονί. ἀλλʼ ἥνπερ ἡμῖν ὥρισεν σωτηρίαν, σύμπραξον· ἢν γὰρ θεᾶς κατάσχωμεν βρέτας, μανιῶν τε λήξω καὶ σὲ πολυκώπῳ σκάφει στείλας Μυκήναις ἐγκαταστήσω πάλιν. ἀλλʼ, ὦ φιληθεῖσʼ, ὦ κασίγνητον κάρα, σῷσον πατρῷον οἶκον, ἔκσῳσον δʼ ἐμέ· ὡς τἄμʼ ὄλωλε πάντα καὶ τὰ Πελοπιδῶν, οὐράνιον εἰ μὴ ληψόμεσθα θεᾶς βρέτας. οὐκ ἂν γενοίμην σοῦ τε καὶ μητρὸς φονεύς· ἅλις τὸ κείνης αἷμα· κοινόφρων δὲ σοὶ καὶ ζῆν θέλοιμʼ ἂν καὶ θανὼν λαχεῖν ἴσον. ἄξω δέ γʼ, ἤνπερ καὐτὸς ἐνταυθοῖ περῶ, πρὸς οἶκον, ἢ σοῦ κατθανὼν μενῶ μέτα. γνώμης δʼ ἄκουσον· εἰ πρόσαντες ἦν τόδε Ἀρτέμιδι, πῶς ἂν Λοξίας ἐθέσπισε κομίσαι μʼ ἄγαλμα θεᾶς πόλισμʼ ἐς Παλλάδος  καὶ σὸν πρόσωπον εἰσιδεῖν; ἅπαντα γὰρ συνθεὶς τάδʼ εἰς ἓν νόστον ἐλπίζω λαβεῖν. ἆρʼ ἂν τύραννον διολέσαι δυναίμεθʼ ἄν; ἀλλʼ, εἰ σὲ σώσει κἀμέ, κινδυνευτέον. τί δʼ, εἴ με ναῷ τῷδε κρύψειας λάθρα; κλεπτῶν γὰρ ἡ νύξ, τῆς δʼ ἀληθείας τὸ φῶς. οἴμοι, διεφθάρμεσθα· πῶς σωθεῖμεν ἄν; ποῖόν τι; δόξης μετάδος, ὡς κἀγὼ μάθω. δειναὶ γὰρ αἱ γυναῖκες εὑρίσκειν τέχνας. χρῆσαι κακοῖσι τοῖς ἐμοῖς, εἰ κερδανεῖς. τίνʼ αἰτίαν ἔχουσʼ; ὑποπτεύω τι γάρ. τί δῆτα μᾶλλον θεᾶς ἄγαλμʼ ἁλίσκεται; ἔτʼ ἐν δόμοισι βρέτας, ἐφʼ ᾧ πεπλεύκαμεν. ποῖ δῆτα; πόντου νοτερὸν εἶπας ἔκβολον; σὺ δʼ ἤ τις ἄλλος ἐν χεροῖν οἴσει βρέτας; Πυλάδης δʼ ὅδʼ ἡμῖν ποῦ τετάξεται πόνου; λάθρα δʼ ἄνακτος ἢ εἰδότος δράσεις τάδε; καὶ μὴν νεώς γε πίτυλος εὐήρης πάρα. ἑνὸς μόνου δεῖ, τάσδε συγκρύψαι τάδε. ἀλλʼ ἀντίαζε καὶ λόγους πειστηρίους εὕρισκʼ· ἔχει τοι δύναμιν εἰς οἶκτον γυνή. τὰ δʼ ἄλλʼ ἴσως — . ἅπαντα συμβαίη καλῶς.