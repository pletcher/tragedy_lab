ἰὼ, ἰώ, δαίμονος τύχα βαρεῖα. φεῦ φεῦ. ἰὼ ἰώ, συμφορὰ βαρεῖα Θρῃκῶν. ἰὼ ἰώ, δύστηνος ἐγώ· σύ τʼ, ἄναξ Θρῃκῶν, ὦ στυγνοτάτην Τροίαν ἐσιδών, οἷόν σε βίου τέλος εἷλεν. ποῦ τινʼ ἀνάκτων Τρωικῶν εὕρω; ποῦ δῆθʼ Ἕκτωρ τὸν ὑπασπίδιον κοῖτον ἰαύει; τίνι σημήνω διόπων στρατιᾶς οἷα πεπόνθαμεν, οἷά τις ἡμᾶς δράσας ἀφανῆ φροῦδος, φανερὸν Θρῃξὶν πένθος τολυπεύσας; ἔρρει στρατιά, πέπτωκεν ἄναξ δολίῳ πληγῇ. ἆ ἆ ἆ ἆ, οἵα μʼ ὀδύνη τείρει φονίου τραύματος εἴσω. πῶς ἂν ὀλοίμην; χρῆν γάρ μʼ ἀκλεῶς Ῥῆσόν τε θανεῖν, Τροίᾳ κέλσαντʼ ἐπίκουρον; κακῶς πέπρακται κἀπὶ τοῖς κακοῖσι πρὸς αἴσχιστα· καίτοι δὶς τόσον κακὸν τόδε· θανεῖν γὰρ εὐκλεῶς μέν, εἰ θανεῖν χρεών, λυπρὸν μὲν οἶμαι τῷ θανόντι — πῶς γὰρ οὔ; — τοῖς ζῶσι δʼ ὄγκος καὶ δόμων εὐδοξία. ἡμεῖς δʼ ἀβούλως κἀκλεῶς ὀλώλαμεν. ἐπεὶ γὰρ ἡμᾶς ηὔνασʼ Ἑκτόρεια χείρ, ξύνθημα λέξας, ηὕδομεν πεδοστιβεῖ κόπῳ δαμέντες, οὐδʼ ἐφρουρεῖτο στρατὸς φυλακαῖσι νυκτέροισιν, οὐδʼ ἐν τάξεσιν ἔκειτο τεύχη, πλῆκτρά τʼ οὐκ ἐπὶ ζυγοῖς ἵππων καθήρμοσθʼ, ὡς ἄναξ ἐπεύθετο κρατοῦντας ὑμᾶς κἀφεδρεύοντας νεῶν πρύμναισι· φαύλως δʼ ηὕδομεν πεπτωκότες. κἀγὼ μελούσῃ καρδίᾳ λήξας ὕπνου πώλοισι χόρτον, προσδοκῶν ἑωθινὴν ζεύξειν ἐς ἀλκήν, ἀφθόνῳ μετρῶ χερί. λεύσσω δὲ φῶτε περιπολοῦνθʼ ἡμῶν στρατὸν πυκνῆς διʼ ὄρφνης· ὡς δʼ ἐκινήθην ἐγώ, ἐπτηξάτην τε κἀνεχωρείτην πάλιν· ἤπυσα δʼ αὐτοῖς μὴ πελάζεσθαι στρατῷ, κλῶπας δοκήσας συμμάχων πλάθειν τινάς. οἳ δʼ οὐδέν· οὐ μὴν οὐδʼ ἐγὼ τὰ πλείονα. ηὗδον δʼ ἀπελθὼν αὖθις ἐς κοίτην πάλιν. καί μοι καθʼ ὕπνον δόξα τις παρίσταται· ἵππους γὰρ ἃς ἔθρεψα κἀδιφρηλάτουν Ῥήσῳ παρεστώς, εἶδον, ὡς ὄναρ δοκῶν, λύκους ἐπεμβεβῶτας ἑδραίαν ῥάχιν· θείνοντε δʼ οὐρᾷ πωλικῆς ῥινοῦ τρίχα ἤλαυνον, αἳ δʼ ἔρρεγκον ἐξ ἀντηρίδων θυμὸν πνέουσαι κἀνεχαίτιζον φόβῳ. ἐγὼ δʼ ἀμύνων θῆρας ἐξεγείρομαι πώλοισιν· ἔννυχος γὰρ ἐξώρμα φόβος. κλύω δʼ ἐπάρας κρᾶτα μυχθισμὸν νεκρῶν. θερμὸς δὲ κρουνὸς δεσπότου πάρα σφαγαῖς βάλλει με δυσθνῄσκοντος αἵματος νέου. ὀρθὸς δʼ ἀνᾴσσω χειρὶ σὺν κενῇ δορός. καί μʼ ἔγχος αὐγάζοντα καὶ θηρώμενον παίει παραστὰς νεῖραν ἐς πλευρὰν ξίφει ἀνὴρ ἀκμάζων· φασγάνου γὰρ ᾐσθόμην πληγῆς, βαθεῖαν ἄλοκα τραύματος λαβών. πίπτω δὲ πρηνής· οἳ δʼ ὄχημα πωλικὸν λαβόντες ἵππων ἵεσαν φυγῇ πόδα. ἆ ἆ. ὀδύνη με τείρει, κοὐκέτʼ ὀρθοῦμαι τάλας. καὶ ξυμφορὰν μὲν οἶδʼ ὁρῶν, τρόπῳ δʼ ὅτῳ τεθνᾶσιν οἱ θανόντες οὐκ ἔχω φράσαι, οὐδʼ ἐξ ὁποίας χειρός. εἰκάσαι δέ μοι πάρεστι λυπρὰ πρὸς φίλων πεπονθέναι. τί τοῖσδʼ ἀπειλεῖς βάρβαρός τε βαρβάρου γνώμην ὑφαιρῇ τὴν ἐμήν, πλέκων λόγους; σὺ ταῦτʼ ἔδρασας· οὐδένʼ ἂν δεξαίμεθα οὔθʼ οἱ θανόντες οὔτʼ ἂν οἱ τετρωμένοι ἄλλον· μακροῦ γε δεῖ σε καὶ σοφοῦ λόγου, ὅτῳ με πείσεις μὴ φίλους κατακτανεῖν, ἵππων ἐρασθείς, ὧν ἕκατι συμμάχους τοὺς σοὺς φονεύεις, πόλλʼ ἐπισκήπτων μολεῖν. ἦλθον, τεθνᾶσιν· εὐπρεπέστερον Πάρις ξενίαν κατῄσχυνʼ ἢ σὺ συμμάχους κτανών. μὴ γάρ τι λέξῃς ὥς τις Ἀργείων μολὼν διώλεσʼ ἡμᾶς· τίς δʼ ὑπερβαλὼν λόχους Τρώων ἐφʼ ἡμᾶς ἦλθεν, ὥστε καὶ λαθεῖν; σὺ πρόσθεν ἡμῶν ἧσο καὶ Φρυγῶν στρατός. τίς οὖν τέτρωται, τίς τέθνηκε συμμάχων τῶν σῶν, μολόντων ὧν σὺ πολεμίων λέγεις; ἡμεῖς δʼ ἑκὰς τετρώμεθʼ, οἳ δὲ μειζόνως παθόντες οὐχ ὁρῶσιν ἡλίου φάος. ἁπλῶς δʼ Ἀχαιῶν οὐδένʼ αἰτιώμεθα. τίς δʼ ἂν χαμεύνας πολεμίων κατʼ εὐφρόνην Ῥήσου μολὼν ἐξηῦρεν, εἰ μή τις θεῶν ἔφραζε τοῖς κτανοῦσιν; οὐδʼ ἀφιγμένον τὸ πάμπαν ᾖσαν· ἀλλὰ μηχανᾷ τάδε. οὐκ οἶδα τοὺς σοὺς οὓς λέγεις Ὀδυσσέας· ἡμεῖς δʼ ὑπʼ ἐχθρῶν οὐδενὸς πεπλήγμεθα. ὦ γαῖα πατρίς, πῶς ἂν ἐνθάνοιμί σοι; ποῖ δὴ τράπωμαι δεσποτῶν μονούμενος; καὶ πῶς με κηδεύσουσιν αὐθεντῶν χέρες; ὄλοιθʼ ὁ δράσας. οὐ γὰρ ἐς σὲ τείνεται γλῶσσʼ, ὡς σὺ κομπεῖς· ἡ Δίκη δʼ ἐπίσταται.