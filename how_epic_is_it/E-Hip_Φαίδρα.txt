ἄρατέ μου δέμας, ὀρθοῦτε κάρα· λέλυμαι μελέων σύνδεσμα φίλων. λάβετ’ εὐπήχεις χεῖρας, πρόπολοι. βαρύ μοι κεφαλᾶς ἐπίκρανον ἔχειν· ἄφελ’, ἀμπέτασον βόστρυχον ὤμοις. αἰαῖ· πῶς ἂν δροσερᾶς ἀπὸ κρηνῖδος καθαρῶν ὑδάτων πῶμ’ ἀρυσαίμαν, ὑπό τ’ αἰγείροις ἔν τε κομήτῃ λειμῶνι κλιθεῖσ’ ἀναπαυσαίμαν; πέμπετέ μ’ εἰς ὄρος· εἶμι πρὸς ὕλαν καὶ παρὰ πεύκας, ἵνα θηροφόνοι στείβουσι κύνες βαλιαῖς ἐλάφοις ἐγχριμπτόμεναι· πρὸς θεῶν, ἔραμαι κυσὶ θωΰξαι καὶ παρὰ χαίταν ξανθὰν ῥῖψαι Θεσσαλὸν ὅρπακ’, ἐπίλογχον ἔχουσ’ ἐν χειρὶ βέλος. δέσποιν’ ἁλίας  Ἄρτεμι Λίμνας καὶ γυμνασίων τῶν ἱπποκρότων, εἴθε γενοίμαν ἐν σοῖς δαπέδοις, πώλους Ἐνέτας δαμαλιζομένα. δύστηνος ἐγώ, τί ποτ’ εἰργασάμην; ποῖ παρεπλάγχθην γνώμης ἀγαθῆς; ἐμάνην, ἔπεσον δαίμονος ἄτῃ. φεῦ φεῦ, τλήμων. μαῖα, πάλιν μου κρύψον κεφαλήν, αἰδούμεθα γὰρ τὰ λελεγμένα μοι. κρύπτε· κατ’ ὄσσων δάκρυ μοι βαίνει, καὶ ἐπ’ αἰσχύνην ὄμμα τέτραπται. τὸ γὰρ ὀρθοῦσθαι γνώμην ὀδυνᾷ· τὸ δὲ μαινόμενον κακόν· ἀλλὰ κρατεῖ μὴ γιγνώσκοντ’ ἀπολέσθαι. οἴμοι. ἀπώλεσάς με, μαῖα, καί σε πρὸς θεῶν τοῦδ’ ἀνδρὸς αὖθις λίσσομαι σιγᾶν πέρι. φιλῶ τέκν’· ἄλλῃ δ’ ἐν τύχῃ χειμάζομαι. χεῖρες μὲν ἁγναί, φρὴν δ’ ἔχει μίασμά τι. φίλος μ’ ἀπόλλυσ’ οὐχ ἑκοῦσαν οὐχ ἑκών. μὴ δρῶσ’ ἔγωγ’ ἐκεῖνον ὀφθείην κακῶς. ἔα μ’ ἁμαρτεῖν· οὐ γὰρ ἐς σὲ ἁμαρτάνω. τί δρᾷς; βιάζῃ χειρὸς ἐξαρτωμένη; κάκ’, ὦ τάλαινα, σοὶ τάδ’, εἰ πεύσῃ, κακά. ὀλεῖς· τὸ μέντοι πρᾶγμ’ ἐμοὶ τιμὴν φέρει. ἐκ τῶν γὰρ αἰσχρῶν ἐσθλὰ μηχανώμεθα. ἄπελθε πρὸς θεῶν δεξιᾶς τ’ ἐμῆς μέθες. δώσω· σέβας γὰρ χειρὸς αἰδοῦμαι τὸ σόν. ὦ τλῆμον, οἷον, μῆτερ, ἠράσθης ἔρον, σύ τ’, ὦ τάλαιν’ ὅμαιμε, Διονύσου δάμαρ, τρίτη δ’ ἐγὼ δύστηνος ὡς ἀπόλλυμαι. ἐκεῖθεν ἡμεῖς, οὐ νεωστί, δυστυχεῖς. φεῦ· πῶς ἂν σύ μοι λέξειας ἁμὲ χρὴ λέγειν; τί τοῦθ’, ὃ δὴ λέγουσιν ἀνθρώπους, ἐρᾶν; ἡμεῖς ἂν εἶμεν θατέρῳ κεχρημένοι. ὅστις ποθ’ οὗτός ἐσθ’, ὁ τῆς Ἀμαζόνος σοῦ τάδ’, οὐκ ἐμοῦ κλύεις. Τροζήνιαι γυναῖκες, αἳ τόδ’ ἔσχατον οἰκεῖτε χώρας Πελοπίας προνώπιον, ἤδη ποτ’ ἄλλως νυκτὸς ἐν μακρῷ χρόνῳ θνητῶν ἐφρόντισ’ ᾗ διέφθαρται βίος. καί μοι δοκοῦσιν οὐ κατὰ γνώμης φύσιν πράσσειν κάκιον· ἔστι γὰρ τό γ’ εὖ φρονεῖν πολλοῖσιν· ἀλλὰ τῇδ’ ἀθρητέον τόδε· τὰ χρήστ’ ἐπιστάμεσθα καὶ γιγνώσκομεν, οὐκ ἐκπονοῦμεν δ’, οἳ μὲν ἀργίας ὕπο, οἳ δ’ ἡδονὴν προθέντες ἀντὶ τοῦ καλοῦ ἄλλην τιν’. εἰσὶ δ’ ἡδοναὶ πολλαὶ βίου, μακραί τε λέσχαι καὶ σχολή, τερπνὸν κακόν, αἰδώς τε. δισσαὶ δ’ εἰσίν, ἣ μὲν οὐ κακή, ἣ δ’ ἄχθος οἴκων. εἰ δ’ ὁ καιρὸς ἦν σαφής, οὐκ ἂν δύ’ ἤστην ταὔτ’ ἔχοντε γράμματα. ταῦτ’ οὖν ἐπειδὴ τυγχάνω φρονοῦσ’ ἐγώ, οὐκ ἔσθ’ ὁποίῳ φαρμάκῳ διαφθερεῖν ἔμελλον, ὥστε τοὔμπαλιν πεσεῖν φρενῶν. λέξω δὲ καὶ σοὶ τῆς ἐμῆς γνώμης ὁδόν· ἐπεί μ’ ἔρως ἔτρωσεν, ἐσκόπουν ὅπως κάλλιστ’ ἐνέγκαιμ’ αὐτόν. ἠρξάμην μὲν οὖν ἐκ τοῦδε, σιγᾶν τήνδε καὶ κρύπτειν νόσον. γλώσσῃ γὰρ οὐδὲν πιστόν, ἣ θυραῖα μὲν φρονήματ’ ἀνδρῶν νουθετεῖν ἐπίσταται, αὐτὴ δ’ ὑφ’ αὑτῆς πλεῖστα κέκτηται κακά. τὸ δεύτερον δὲ τὴν ἄνοιαν εὖ φέρειν τῷ σωφρονεῖν νικῶσα προυνοησάμην. τρίτον δ’, ἐπειδὴ τοισίδ’ οὐκ ἐξήνυτον Κύπριν κρατῆσαι, κατθανεῖν ἔδοξέ μοι, κράτιστον — οὐδεὶς ἀντερεῖ — βουλευμάτων. ἐμοὶ γὰρ εἴη μήτε λανθάνειν καλὰ μήτ’ αἰσχρὰ δρώσῃ μάρτυρας πολλοὺς ἔχειν. τὸ δ’ ἔργον ᾔδη τὴν νόσον τε δυσκλεᾶ, γυνή τε πρὸς τοῖσδ’ οὖσ’ ἐγίγνωσκον καλῶς, μίσημα πᾶσιν. ὡς ὄλοιτο παγκάκως ἥτις πρὸς ἄνδρας ἤρξατ’ αἰσχύνειν λέχη πρώτη θυραίους. ἐκ δὲ γενναίων δόμων τόδ’ ἦρξε θηλείαισι γίγνεσθαι κακόν. ὅταν γὰρ αἰσχρὰ τοῖσιν ἐσθλοῖσιν δοκῇ, ἦ κάρτα δόξει τοῖς κακοῖς γ’ εἶναι καλά. μισῶ δὲ καὶ τὰς σώφρονας μὲν ἐν λόγοις, λάθρᾳ δὲ τόλμας οὐ καλὰς κεκτημένας. αἳ πῶς ποτ’, ὦ δέσποινα ποντία Κύπρι, βλέπουσιν ἐς πρόσωπα τῶν ξυνευνετῶν οὐδὲ σκότον φρίσσουσι τὸν ξυνεργάτην τέραμνά τ’ οἴκων μή ποτε φθογγὴν ἀφῇ; ἡμᾶς γὰρ αὐτὸ τοῦτ’ ἀποκτείνει, φίλαι, ὡς μήποτ’ ἄνδρα τὸν ἐμὸν αἰσχύνασ’ ἁλῶ, μὴ παῖδας οὓς ἔτικτον· ἀλλ’ ἐλεύθεροι παρρησίᾳ θάλλοντες οἰκοῖεν πόλιν κλεινῶν Ἀθηνῶν, μητρὸς οὕνεκ’ εὐκλεεῖς. δουλοῖ γὰρ ἄνδρα, κἂν θρασύσπλαγχνός τις ᾖ, ὅταν ξυνειδῇ μητρὸς ἢ πατρὸς κακά. μόνον δὲ τοῦτό φασ’ ἁμιλλᾶσθαι βίῳ, γνώμην δικαίαν κἀγαθήν, ὅτῳ παρῇ. κακοὺς δὲ θνητῶν ἐξέφην’, ὅταν τύχῃ, προθεὶς κάτοπτρον ὥστε παρθένῳ νέᾳ χρόνος· παρ’ οἷσι μήποτ’ ὀφθείην ἐγώ. τοῦτ’ ἔσθ’ ὃ θνητῶν εὖ πόλεις οἰκουμένας δόμους τ’ ἀπόλλυσ’, οἱ καλοὶ λίαν λόγοι. οὐ γὰρ τὰ τοῖσιν ὠσὶ τερπνὰ χρὴ λέγειν, ἀλλ’ ἐξ ὅτου τις εὐκλεὴς γενήσεται. ὦ δεινὰ λέξασ’, οὐχὶ συγκλῄσεις στόμα καὶ μὴ μεθήσεις αὖθις αἰσχίστους λόγους; καὶ μή σε πρὸς θεῶν — εὖ λέγεις γάρ, αἰσχρὰ δέ — πέρα προβῇς τῶνδ’· ὡς ὑπείργασμαι μὲν εὖ ψυχὴν ἔρωτι, τᾀσχρὰ δ’ ἢν λέγῃς καλῶς, ἐς τοῦθ’ ὃ φεύγω νῦν ἀναλωθήσομαι. πότερα δὲ χριστὸν ἢ ποτὸν τὸ φάρμακον; δέδοιχ’ ὅπως μοι μὴ λίαν φανῇς σοφή. μή μοί τι Θησέως τῶνδε μηνύσῃς τόκῳ. σιγήσατ’, ὦ γυναῖκες· ἐξειργάσμεθα. ἐπίσχετ’, αὐδὴν τῶν ἔσωθεν ἐκμάθω. ἰώ μοι, αἰαῖ· ὦ δυστάλαινα τῶν ἐμῶν παθημάτων. ἀπωλόμεσθα. ταῖσδ’ ἐπιστᾶσαι πύλαις ἀκούσαθ’ οἷος κέλαδος ἐν δόμοις πίτνει. ὁ τῆς φιλίππου παῖς Ἀμαζόνος βοᾷ Ἱππόλυτος, αὐδῶν δεινὰ πρόσπολον κακά. καὶ μὴν σαφῶς γε τὴν κακῶν προμνήστριαν, τὴν δεσπότου προδοῦσαν ἐξαυδᾷ λέχος. αἰαῖ, ἒ ἔ. ἀπώλεσέν μ’ εἰποῦσα συμφορὰς ἐμάς, φίλως, καλῶς δ’ οὐ τήνδ’ ἰωμένη νόσον. οὐκ οἶδα πλὴν ἕν· κατθανεῖν ὅσον τάχος, τῶν νῦν παρόντων πημάτων ἄκος μόνον. τάλανες ὦ κακοτυχεῖς γυναικῶν πότμοι. τίνα νῦν ἢ τέχναν ἔχομεν ἢ τίνας σφαλεῖσαι κάθαμμα λύειν λόγους; ἐτύχομεν δίκας· ἰὼ γᾶ καὶ φῶς. πᾷ ποτ’ ἐξαλύξω τύχας; πῶς δὲ πῆμα κρύψω, φίλαι; τίς ἂν θεῶν ἀρωγὸς ἢ τίς ἂν βροτῶν πάρεδρος ἢ ξυνεργὸς ἀδίκων ἔργων φανείη; τὸ γὰρ παρ’ ἡμῖν πάθος πέραν δυσεκπέρατον ἔρχεται βίου. κακοτυχεστάτα γυναικῶν ἐγώ. ὦ παγκακίστη καὶ φίλων διαφθορεῦ, οἷ’ εἰργάσω με. Ζεύς σε γεννήτωρ ἐμὸς πρόρριζον ἐκτρίψειεν οὐτάσας πυρί. οὐκ εἶπον — οὐ σῆς προυνοησάμην φρενός; — σιγᾶν ἐφ’ οἷσι νῦν ἐγὼ κακύνομαι; σὺ δ’ οὐκ ἀνέσχου· τοιγὰρ οὐκέτ’ εὐκλεεῖς θανούμεθ’. ἀλλὰ δεῖ με δὴ καινῶν λόγων. οὗτος γὰρ ὀργῇ συντεθηγμένος φρένας ἐρεῖ καθ’ ἡμῶν πατρὶ σὰς ἁμαρτίας, ἐρεῖ δὲ Πιτθεῖ τῷ γέροντι συμφοράς, πλήσει τε πᾶσαν γαῖαν αἰσχίστων λόγων. ὄλοιο καὶ σὺ χὥστις ἄκοντας φίλους πρόθυμός ἐστι μὴ καλῶς εὐεργετεῖν. ἦ γὰρ δίκαια ταῦτα κἀξαρκοῦντά μοι, τρώσασαν ἡμᾶς εἶτα συγχωρεῖν λόγοις; παῦσαι λέγουσα· καὶ τὰ πρὶν γὰρ οὐ καλῶς παρῄνεσάς μοι κἀπεχείρησας κακά. ἀλλ’ ἐκποδὼν ἄπελθε καὶ σαυτῆς πέρι φρόντιζ’· ἐγὼ γὰρ τἀμὰ θήσομαι καλῶς. ὑμεῖς δέ, παῖδες εὐγενεῖς Τροζήνιαι, τοσόνδε μοι παράσχετ’ ἐξαιτουμένῃ, σιγῇ καλύπτειν ἁνθάδ’ εἰσηκούσατε. καλῶς ἔλεξας· ἓν δὲ προτρέπουσ’ ἐγὼ εὕρημα δῆτα τῆσδε συμφορᾶς ἔχω, ὥστ’ εὐκλεᾶ μὲν παισὶ προσθεῖναι βίον, αὐτή τ’ ὀνάσθαι πρὸς τὰ νῦν πεπτωκότα. οὐ γάρ ποτ’ αἰσχυνῶ γε Κρησίους δόμους, οὐδ’ ἐς πρόσωπον Θησέως ἀφίξομαι αἰσχροῖς ἐπ’ ἔργοις οὕνεκα ψυχῆς μιᾶς. θανεῖν· ὅπως δέ, τοῦτ’ ἐγὼ βουλεύσομαι. καὶ σύ γ’ εὖ με νουθέτει. ἐγὼ δὲ Κύπριν, ἥπερ ἐξόλλυσί με, ψυχῆς ἀπαλλαχθεῖσα τῇδ’ ἐν ἡμέρᾳ τέρψω· πικροῦ δ’ ἔρωτος ἡσσηθήσομαι. ἀτὰρ κακόν γε χἁτέρῳ γενήσομαι θανοῦσ’, ἵν’ εἰδῇ μὴ ’πὶ τοῖς ἐμοῖς κακοῖς ὑψηλὸς εἶναι· τῆς νόσου δὲ τῆσδέ μοι κοινῇ μετασχὼν σωφρονεῖν μαθήσεται.