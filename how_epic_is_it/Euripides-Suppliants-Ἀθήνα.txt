ἄκουε, Θησεῦ, τούσδʼ Ἀθηναίας λόγους, ἃ χρή σε δρᾶσαι, δρῶντα δʼ ὠφελεῖν τάδε. μὴ δῷς τάδʼ ὀστᾶ τοῖσδʼ ἐς Ἀργείαν χθόνα παισὶν κομίζειν ῥᾳδίως οὕτω μεθείς, ἀλλʼ ἀντὶ τῶν σῶν καὶ πόλεως μοχθημάτων πρῶτον λάβʼ ὅρκον. τόνδε δʼ ὀμνύναι χρεὼν Ἄδραστον· οὗτος κύριος, τύραννος ὤν, πάσης ὑπὲρ γῆς Δαναϊδῶν ὁρκωμοτεῖν. ὁ δʼ ὅρκος ἔσται, μήποτʼ Ἀργείους χθόνα ἐς τήνδʼ ἐποίσειν πολέμιον παντευχίαν, ἄλλων τʼ ἰόντων ἐμποδὼν θήσειν δόρυ. ἢν δʼ ὅρκον ἐκλιπόντες ἔλθωσιν, πάλιν κακῶς ὀλέσθαι πρόστρεπʼ Ἀργείων χθόνα. ἐν ᾧ δὲ τέμνειν σφάγια χρή σʼ, ἄκουέ μου. ἔστιν τρίπους σοι χαλκόπους ἔσω δόμων, ὃν Ἰλίου ποτʼ ἐξαναστήσας βάθρα σπουδὴν ἐπʼ ἄλλην Ἡρακλῆς ὁρμώμενος στῆσαί σʼ ἐφεῖτο Πυθικὴν πρὸς ἐσχάραν. ἐν τῷδε λαιμοὺς τρεῖς τριῶν μήλων τεμὼν ἔγγραψον ὅρκους τρίποδος ἐν κοίλῳ κύτει, κἄπειτα σῴζειν θεῷ δὸς ᾧ Δελφῶν μέλει, μνημεῖά θʼ ὅρκων μαρτύρημά θʼ Ἑλλάδι. ᾗ δʼ ἂν διοίξῃς σφάγια καὶ τρώσῃς φόνον ὀξύστομον μάχαιραν ἐς γαίας μυχοὺς κρύψον παρʼ αὐτὰς ἑπτὰ πυρκαιὰς νεκρῶν· φόβον γὰρ αὐτοῖς, ἤν ποτʼ ἔλθωσιν πόλιν, δειχθεῖσα θήσει καὶ κακὸν νόστον πάλιν. δράσας δὲ ταῦτα πέμπε γῆς ἔξω νεκρούς. τεμένη δʼ, ἵνʼ αὐτῶν σώμαθʼ ἡγνίσθη πυρί, μέθες παρʼ αὐτὴν τρίοδον Ἰσθμίας θεοῦ· σοὶ μὲν τάδʼ εἶπον· παισὶ δʼ Ἀργείων λέγω· πορθήσεθʼ ἡβήσαντες Ἰσμηνοῦ πόλιν, πατέρων θανόντων ἐκδικάζοντες φόνον, σύ τʼ ἀντὶ πατρός, Αἰγιαλεῦ, στρατηλάτης νέος καταστάς, παῖς τʼ ἀπʼ Αἰτωλῶν μολὼν Τυδέως, ὃν ὠνόμαζε Διομήδην πατήρ. ἀλλʼ οὐ φθάνειν χρὴ συσκιάζοντας γένυν καὶ χαλκοπληθῆ Δαναϊδῶν ὁρμᾶν στρατὸν ἑπτάστολον πύργωμα Καδμείων ἔπι· πικροὶ γὰρ αὐτοῖς ἥξετʼ, ἐκτεθραμμένοι σκύμνοι λεόντων, πόλεος ἐκπορθήτορες. κοὐκ ἔστιν ἄλλως· Ἔκγονοι δʼ ἀνʼ Ἑλλάδα κληθέντες ᾠδὰς ὑστέροισι θήσετε· τοῖον στράτευμα σὺν θεῷ πορεύσετε.