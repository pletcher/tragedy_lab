ἕπεσθ’ ἀείδοντες ἕπεσθε τὰν Διὸς οὐρανίαν Ἄρτεμιν, ᾇ μελόμεσθα. σοὶ τόνδε πλεκτὸν στέφανον ἐξ ἀκηράτου λειμῶνος, ὦ δέσποινα, κοσμήσας φέρω, ἔνθ’ οὔτε ποιμὴν ἀξιοῖ φέρβειν βοτὰ οὔτ’ ἦλθέ πω σίδαρος, ἀλλ’ ἀκήρατον μέλισσα λειμῶν’ ἠρινὴ διέρχεται, Αἰδὼς δὲ ποταμίαισι κηπεύει δρόσοις· ὅσοις διδακτὸν μηδέν, ἀλλ’ ἐν τῇ φύσει τὸ σωφρονεῖν εἴληχεν ἐς τὰ πάνθ’ ὁμῶς, τούτοις δρέπεσθαι, τοῖς κακοῖσι δ’ οὐ θέμις. ἀλλ’, ὦ φίλη δέσποινα, χρυσέας κόμης ἀνάδημα δέξαι χειρὸς εὐσεβοῦς ἄπο. μόνῳ γάρ ἐστι τοῦτ’ ἐμοὶ γέρας βροτῶν· σοὶ καὶ ξύνειμι καὶ λόγοις ἀμείβομαι, κλύων μὲν αὐδήν, ὄμμα δ’ οὐχ ὁρῶν τὸ σόν. τέλος δὲ κάμψαιμ’ ὥσπερ ἠρξάμην βίου. καὶ κάρτα γ’· ἦ γὰρ οὐ σοφοὶ φαινοίμεθ’ ἄν. οὐκ οἶδα· τοῦ δὲ καί μ’ ἀνιστορεῖς πέρι; ὀρθῶς γε· τίς δ’ οὐ σεμνὸς ἀχθεινὸς βροτῶν; πλείστη γε, καὶ κέρδος γε σὺν μόχθῳ βραχεῖ. εἴπερ γε θνητοὶ θεῶν νόμοισι χρώμεθα. τίν’; εὐλαβοῦ δὲ μή τί σου σφαλῇ στόμα. πρόσωθεν αὐτὴν ἁγνὸς ὢν ἀσπάζομαι. ἄλλοισιν ἄλλος θεῶν τε κἀνθρώπων μέλει. οὐδείς μ’ ἀρέσκει νυκτὶ θαυμαστὸς θεῶν. χωρεῖτ’, ὀπαδοί, καὶ παρελθόντες δόμους σίτων μέλεσθε· τερπνὸν ἐκ κυναγίας τράπεζα πλήρης· καὶ καταψήχειν χρεὼν ἵππους, ὅπως ἂν ἅρμασιν ζεύξας ὕπο βορᾶς κορεσθεὶς γυμνάσω τὰ πρόσφορα. τὴν σὴν δὲ Κύπριν πόλλ’ ἐγὼ χαίρειν λέγω. ὦ γαῖα μῆτερ ἡλίου τ’ ἀναπτυχαί, οἵων λόγων ἄρρητον εἰσήκουσ’ ὄπα. οὐκ ἔστ’ ἀκούσας δείν’ ὅπως σιγήσομαι. οὐ μὴ προσοίσεις χεῖρα μηδ’ ἅψῃ πέπλων. τί δ’, εἴπερ, ὡς φῄς, μηδὲν εἴρηκας κακόν; τά τοι κάλ’ ἐν πολλοῖσι κάλλιον λέγειν. ἡ γλῶσσ’ ὀμώμοχ’, ἡ δὲ φρὴν ἀνώμοτος. ἀπέπτυσ’· οὐδεὶς ἄδικός ἐστί μοι φίλος. ὦ Ζεῦ, τί δὴ κίβδηλον ἀνθρώποις κακὸν γυναῖκας ἐς φῶς ἡλίου κατῴκισας; εἰ γὰρ βρότειον ἤθελες σπεῖραι γένος, οὐκ ἐκ γυναικῶν χρῆν παρασχέσθαι τόδε, ἀλλ’ ἀντιθέντας σοῖσιν ἐν ναοῖς βροτοὺς ἢ χρυσὸν ἢ σίδηρον ἢ χαλκοῦ βάρος παίδων πρίασθαι σπέρμα, τοῦ τιμήματος τῆς ἀξίας ἕκαστον, ἐν δὲ δώμασιν ναίειν ἐλευθέροισι θηλειῶν ἄτερ. νῦν δ’ ἐς δόμους μὲν πρῶτον ἄξεσθαι κακὸν μέλλοντες ὄλβον δωμάτων ἐκπίνομεν. τούτῳ δὲ δῆλον ὡς γυνὴ κακὸν μέγα· προσθεὶς γὰρ ὁ σπείρας τε καὶ θρέψας πατὴρ φερνὰς ἀπῴκισ’, ὡς ἀπαλλαχθῇ κακοῦ. ὁ δ’ αὖ λαβὼν ἀτηρὸν ἐς δόμους φυτὸν γέγηθε κόσμον προστιθεὶς ἀγάλματι καλὸν κακίστῳ καὶ πέπλοισιν ἐκπονεῖ δύστηνος, ὄλβον δωμάτων ὑπεξελών. ἔχει δ’ ἀνάγκην, ὥστε κηδεύσας καλοῖς γαμβροῖσι χαίρων σῴζεται πικρὸν λέχος, ἢ χρηστὰ λέκτρα, πενθεροὺς δ’ ἀνωφελεῖς λαβὼν πιέζει τἀγαθῷ τὸ δυστυχές. ῥᾷστον δ’ ὅτῳ τὸ μηδέν, ἀλλ’ ἀνωφελὴς εὐηθίᾳ κατ’ οἶκον ἵδρυται γυνή. σοφὴν δὲ μισῶ· μὴ γὰρ ἔν γ’ ἐμοῖς δόμοις εἴη φρονοῦσα πλείον’ ἢ γυναῖκα χρή. τὸ γὰρ κακοῦργον μᾶλλον ἐντίκτει Κύπρις ἐν ταῖς σοφαῖσιν· ἡ δ’ ἀμήχανος γυνὴ γνώμῃ βραχείᾳ μωρίαν ἀφῃρέθη. χρῆν δ’ ἐς γυναῖκα πρόσπολον μὲν οὐ περᾶν, ἄφθογγα δ’ αὐταῖς συγκατοικίζειν δάκη θηρῶν, ἵν’ εἶχον μήτε προσφωνεῖν τινα μήτ’ ἐξ ἐκείνων φθέγμα δέξασθαι πάλιν. νῦν δ’ αἳ μὲν ἔνδον δρῶσιν αἱ κακαὶ κακὰ βουλεύματ’, ἔξω δ’ ἐκφέρουσι πρόσπολοι. ὡς καὶ σύ γ’ ἡμῖν πατρός, ὦ κακὸν κάρα, λέκτρων ἀθίκτων ἦλθες ἐς συναλλαγάς· ἁγὼ ῥυτοῖς νασμοῖσιν ἐξομόρξομαι, ἐς ὦτα κλύζων. πῶς ἂν οὖν εἴην κακός, ὃς οὐδ’ ἀκούσας τοιάδ’ ἁγνεύειν δοκῶ; εὖ δ’ ἴσθι, τοὐμόν σ’ εὐσεβὲς σῴζει, γύναι· εἰ μὴ γὰρ ὅρκοις θεῶν ἄφαρκτος ᾑρέθην, οὐκ ἄν ποτ’ ἔσχον μὴ οὐ τάδ’ ἐξειπεῖν πατρί. νῦν δ’ ἐκ δόμων μέν, ἔστ’ ἂν ἔκδημος χθονὸς Θησεύς, ἄπειμι· σῖγα δ’ ἕξομεν στόμα. θεάσομαι δὲ σὺν πατρὸς μολὼν ποδὶ πῶς νιν προσόψῃ καὶ σὺ καὶ δέσποινα σή· τῆς σῆς δὲ τόλμης εἴσομαι γεγευμένος. ὄλοισθε. μισῶν δ’ οὔποτ’ ἐμπλησθήσομαι γυναῖκας, οὐδ’ εἴ φησί τίς μ’ ἀεὶ λέγειν· ἀεὶ γὰρ οὖν πώς εἰσι κἀκεῖναι κακαί. ἤ νύν τις αὐτὰς σωφρονεῖν διδαξάτω, ἢ κἄμ’ ἐάτω ταῖσδ’ ἐπεμβαίνειν ἀεί. κραυγῆς ἀκούσας σῆς ἀφικόμην, πάτερ, σπουδῇ· τὸ μέντοι πρᾶγμ’ ἐφ’ ᾧτινι στένεις οὐκ οἶδα, βουλοίμην δ’ ἂν ἐκ σέθεν κλύειν. ἔα, τί χρῆμα; σὴν δάμαρθ’ ὁρῶ, πάτερ, νεκρόν· μεγίστου θαύματος τόδ’ ἄξιον· ἣν ἀρτίως ἔλειπον, ἣ φάος τόδε οὔπω χρόνον παλαιὸν εἰσεδέρκετο. τί χρῆμα πάσχει; τῷ τρόπῳ διόλλυται; πάτερ, πυθέσθαι βούλομαι σέθεν πάρα. σιγᾷς· σιωπῆς δ’ οὐδὲν ἔργον ἐν κακοῖς· ἡ γὰρ ποθοῦσα πάντα καρδία κλύειν κἀν τοῖς κακοῖσι λίχνος οὖσ’ ἁλίσκεται. οὐ μὴν φίλους γε κἄτι μᾶλλον ἢ φίλους κρύπτειν δίκαιον σάς, πάτερ, δυσπραξίας. δεινὸν σοφιστὴν εἶπας, ὅστις εὖ φρονεῖν τοὺς μὴ φρονοῦντας δυνατός ἐστ’ ἀναγκάσαι. ἀλλ’ οὐ γὰρ ἐν δέοντι λεπτουργεῖς, πάτερ, δέδοικα μή σου γλῶσσ’ ὑπερβάλῃ κακοῖς. ἀλλ’ ἦ τις ἐς σὸν οὖς με διαβαλὼν ἔχει φίλων, νοσοῦμεν δ’ οὐδὲν ὄντες αἴτιοι; ἔκ τοι πέπληγμαι· σοὶ γὰρ ἐκπλήσσουσί με λόγοι παραλλάσσοντες ἔξεδροι φρενῶν. πάτερ, μένος μὲν ξύστασίς τε σῶν φρενῶν δεινή· τὸ μέντοι πρᾶγμ’ ἔχον καλοὺς λόγους, εἴ τις διαπτύξειεν, οὐ καλὸν τόδε. ἐγὼ δ’ ἄκομψος εἰς ὄχλον δοῦναι λόγον, ἐς ἥλικας δὲ κὠλίγους σοφώτερος. ἔχει δὲ μοῖραν καὶ τόδ’· οἱ γὰρ ἐν σοφοῖς φαῦλοι παρ’ ὄχλῳ μουσικώτεροι λέγειν. ὅμως δ’ ἀνάγκη, ξυμφορᾶς ἀφιγμένης, γλῶσσάν μ’ ἀφεῖναι. πρῶτα δ’ ἄρξομαι λέγειν, ὅθεν μ’ ὑπῆλθες πρῶτον ὡς διαφθερῶν κοὐκ ἀντιλέξοντ’. εἰσορᾷς φάος τόδε καὶ γαῖαν· ἐν τοῖσδ’ οὐκ ἔνεστ’ ἀνὴρ ἐμοῦ, οὐδ’ ἢν σὺ μὴ φῇς, σωφρονέστερος γεγώς. ἐπίσταμαι γὰρ πρῶτα μὲν θεοὺς σέβειν, φίλοις τε χρῆσθαι μὴ ἀδικεῖν πειρωμένοις, ἀλλ’ οἷσιν αἰδὼς μήτ’ ἐπαγγέλλειν κακὰ μήτ’ ἀνθυπουργεῖν αἰσχρὰ τοῖσι χρωμένοις· οὐκ ἐγγελαστὴς τῶν ὁμιλούντων, πάτερ, ἀλλ’ αὑτὸς οὐ παροῦσι κἀγγὺς ὢν φίλοις. ἑνὸς δ’ ἄθικτος, ᾧ με νῦν ἑλεῖν δοκεῖς· λέχους γὰρ ἐς τόδ’ ἡμέρας ἁγνὸν δέμας· οὐκ οἶδα πρᾶξιν τήνδε πλὴν λόγῳ κλύων γραφῇ τε λεύσσων· οὐδὲ ταῦτα γὰρ σκοπεῖν πρόθυμός εἰμι, παρθένον ψυχὴν ἔχων. καὶ δὴ τὸ σῶφρον τοὐμὸν οὐ πείθει σ’· ἴτω· δεῖ δή σε δεῖξαι τῷ τρόπῳ διεφθάρην. πότερα τὸ τῆσδε σῶμ’ ἐκαλλιστεύετο πασῶν γυναικῶν; ἢ σὸν οἰκήσειν δόμον ἔγκληρον εὐνὴν προσλαβὼν ἐπήλπισα; μάταιος ἆρ’ ἦν, οὐδαμοῦ μὲν οὖν φρενῶν. ἀλλ’ ὡς τυραννεῖν ἡδύ; τοῖσι σώφροσιν ἥκιστά γ’, εἰ μὴ τὰς φρένας διέφθορεν θνητῶν ὅσοισιν ἁνδάνει μοναρχία. ἐγὼ δ’ ἀγῶνας μὲν κρατεῖν Ἑλληνικοὺς πρῶτος θέλοιμ’ ἄν, ἐν πόλει δὲ δεύτερος σὺν τοῖς ἀρίστοις εὐτυχεῖν ἀεὶ φίλοις. πράσσειν τε γὰρ πάρεστι, κίνδυνός τ’ ἀπὼν κρείσσω δίδωσι τῆς τυραννίδος χάριν. ἓν οὐ λέλεκται τῶν ἐμῶν, τὰ δ’ ἄλλ’ ἔχεις· εἰ μὲν γὰρ ἦν μοι μάρτυς οἷός εἰμ’ ἐγώ, καὶ τῆσδ’ ὁρώσης φέγγος ἠγωνιζόμην, ἔργοις ἂν εἶδες τοὺς κακοὺς διεξιών· νῦν δ’ ὅρκιόν σοι Ζῆνα καὶ πέδον χθονὸς ὄμνυμι τῶν σῶν μήποθ’ ἅψασθαι γάμων μηδ’ ἂν θελῆσαι μηδ’ ἂν ἔννοιαν λαβεῖν. ἦ τἄρ’ ὀλοίμην ἀκλεὴς ἀνώνυμος, ἄπολις ἄοικος, φυγὰς ἀλητεύων χθόνα, καὶ μήτε πόντος μήτε γῆ δέξαιτό μου σάρκας θανόντος, εἰ κακὸς πέφυκ’ ἀνήρ. εἰ δ’ ἥδε δειμαίνουσ’ ἀπώλεσεν βίον οὐκ οἶδ’· ἐμοὶ γὰρ οὐ θέμις πέρα λέγειν. ἐσωφρόνησεν οὐκ ἔχουσα σωφρονεῖν, ἡμεῖς δ’ ἔχοντες οὐ καλῶς ἐχρώμεθα. καὶ σοῦ γε ταὐτὰ κάρτα θαυμάζω, πάτερ· εἰ γὰρ σὺ μὲν παῖς ἦσθ’, ἐγὼ δὲ σὸς πατήρ, ἔκτεινά τοί σ’ ἂν κοὐ φυγαῖς ἐζημίουν, εἴπερ γυναικὸς ἠξίουν σ’ ἐμῆς θιγεῖν. οἴμοι, τί δράσεις; οὐδὲ μηνυτὴν χρόνον δέξῃ καθ’ ἡμῶν, ἀλλά μ’ ἐξελᾷς χθονός; οὐδ’ ὅρκον οὐδὲ πίστιν οὐδὲ μάντεων φήμας ἐλέγξας ἄκριτον ἐκβαλεῖς με γῆς; ὦ θεοί, τί δῆτα τοὐμὸν οὐ λύω στόμα, ὅστις γ’ ὑφ’ ὑμῶν, οὓς σέβω, διόλλυμαι; οὐ δῆτα· πάντως οὐ πίθοιμ’ ἂν οὕς με δεῖ, μάτην δ’ ἂν ὅρκους συγχέαιμ’ οὓς ὤμοσα. ποῖ δῆθ’ ὁ τλήμων τρέψομαι; τίνος ξένων δόμους ἔσειμι, τῇδ’ ἐπ’ αἰτίᾳ φυγών; αἰαῖ, πρὸς ἧπαρ· δακρύων τ’ ἐγγὺς τόδε, εἰ δὴ κακός γε φαίνομαι, δοκῶ τέ σοι. ὦ δώματ’, εἴθε φθέγμα γηρύσαισθέ μοι καὶ μαρτυρήσαιτ’ εἰ κακὸς πέφυκ’ ἀνήρ. φεῦ· εἴθ’ ἦν ἐμαυτὸν προσβλέπειν ἐναντίον στάνθ’, ὡς ἐδάκρυσ’ οἷα πάσχομεν κακά. ὦ δυστάλαινα μῆτερ, ὦ πικραὶ γοναί· μηδείς ποτ’ εἴη τῶν ἐμῶν φίλων νόθος. κλαίων τις αὐτῶν ἆρ’ ἐμοῦ τεθίξεται· σὺ δ’ αὐτός, εἴ σοι θυμός, ἐξώθει χθονός. ἄραρεν, ὡς ἔοικεν· ὦ τάλας ἐγώ· ὡς οἶδα μὲν ταῦτ’, οἶδα δ’ οὐχ ὅπως φράσω. ὦ φιλτάτη μοι δαιμόνων Λητοῦς κόρη, σύνθακε, συγκύναγε, φευξόμεσθα δὴ κλεινὰς Ἀθήνας. ἀλλὰ χαιρέτω πόλις καὶ γαῖ’ Ἐρεχθέως· ὦ πέδον Τροζήνιον, ὡς ἐγκαθηβᾶν πόλλ’ ἔχεις εὐδαίμονα, χαῖρ’· ὕστατον γάρ σ’ εἰσορῶν προσφθέγγομαι. ἴτ’ ὦ νέοι μοι τῆσδε γῆς ὁμήλικες, προσείπαθ’ ἡμᾶς καὶ προπέμψατε χθονός· ὡς οὔποτ’ ἄλλον ἄνδρα σωφρονέστερον ὄψεσθε, κεἰ μὴ ταῦτ’ ἐμῷ δοκεῖ πατρί. αἰαῖ αἰαῖ· δύστηνος ἐγώ, πατρὸς ἐξ ἀδίκου χρησμοῖς ἀδίκοις διελυμάνθην. ἀπόλωλα τάλας, οἴμοι μοι. διά μου κεφαλῆς ᾄσσουσ’ ὀδύναι, κατὰ δ’ ἐγκέφαλον πηδᾷ σφάκελος. σχές, ἀπειρηκὸς σῶμ’ ἀναπαύσω. ἓ ἕ· ὦ στυγνὸν ὄχημ’ ἵππειον, ἐμῆς βόσκημα χερός, διά μ’ ἔφθειρας, κατὰ δ’ ἔκτεινας. φεῦ φεῦ· πρὸς θεῶν, ἀτρέμας, δμῶες, χροὸς ἑλκώδους ἅπτεσθε χεροῖν. τίς ἐφέστηκεν δεξιὰ πλευροῖς; πρόσφορά μ’ αἴρετε, σύντονα δ’ ἕλκετε τὸν κακοδαίμονα καὶ κατάρατον πατρὸς ἀμπλακίαις. Ζεῦ Ζεῦ, τάδ’ ὁρᾷς; ὅδ’ ὁ σεμνὸς ἐγὼ καὶ θεοσέπτωρ, ὅδ’ ὁ σωφροσύνῃ πάντας ὑπερσχὼν προῦπτον ἐς Ἅιδην στείχω κατ’ ἄκρας ὀλέσας βίοτον· μόχθους δ’ ἄλλως τῆς εὐσεβίας εἰς ἀνθρώπους ἐπόνησα. αἰαῖ αἰαῖ· καὶ νῦν ὀδύνα μ’ ὀδύνα βαίνει — μέθετέ με,  τάλανες — καί μοι θάνατος Παιὰν ἔλθοι. προσαπόλλυτ’ ἀπόλλυτε τὸν δυσδαί- μονά μ’· ἀμφιτόμου λόγχας ἔραμαι, διαμοιρᾶσαι διά τ’ εὐνᾶσαι τὸν ἐμὸν βίοτον. ὦ πατρὸς ἐμοῦ δύστηνος ἀρά· μιαιφόνων τε συγγόνων παλαιῶν προγεννητόρων ἐξορίζεται κακόν, οὐδὲ μέλλει, ἔμολέ τ’ ἐπ’ ἐμὲ τί ποτε τὸν οὐ- δὲν ὄντ’ ἐπαίτιον κακῶν; ἰώ μοί μοι· — τί φῶ; πῶς ἀπαλλάξω βιοτὰν ἐμὰν τάνδ’ ἀναλ- γήτου πάθους; εἴθε με κοι- μάσειε τὸν δυσδαίμον’ Ἅι- δου μέλαινα νύκτερός τ’ ἀνάγκα. ἔα· ὦ θεῖον ὀδμῆς πνεῦμα· καὶ γὰρ ἐν κακοῖς ὢν ᾐσθόμην σου κἀνεκουφίσθην δέμας· ἔστ’ ἐν τόποισι τοισίδ’  Ἄρτεμις θεά. ὁρᾷς με, δέσποιν’, ὡς ἔχω, τὸν ἄθλιον; οὐκ ἔστι σοι κυναγὸς οὐδ’ ὑπηρέτης, οὐδ’ ἱππονώμας οὐδ’ ἀγαλμάτων φύλαξ. ὤμοι· φρονῶ δὴ δαίμον’ ἥ μ’ ἀπώλεσεν. τρεῖς ὄντας ἡμᾶς ὤλεσ’, ᾔσθημαι, Κύπρις. ᾤμωξα τοίνυν καὶ πατρὸς δυσπραξίας. ὦ δυστάλας σὺ τῆσδε συμφορᾶς, πάτερ. στένω σὲ μᾶλλον ἢ ’μὲ τῆς ἁμαρτίας. ὦ δῶρα πατρὸς σοῦ Ποσειδῶνος πικρά. τί δ’; ἔκτανές τἄν μ’, ὡς τότ’ ἦσθ’ ὠργισμένος. φεῦ· εἴθ’ ἦν ἀραῖον δαίμοσιν βροτῶν γένος. χαίρουσα καὶ σὺ στεῖχε, παρθέν’ ὀλβία· μακρὰν δὲ λείπεις ῥᾳδίως ὁμιλίαν. λύω δὲ νεῖκος πατρὶ χρῃζούσης σέθεν· καὶ γὰρ πάροιθε σοῖς ἐπειθόμην λόγοις. αἰαῖ, κατ’ ὄσσων κιγχάνει μ’ ἤδη σκότος· λαβοῦ, πάτερ, μου καὶ κατόρθωσον δέμας. ὄλωλα καὶ δὴ νερτέρων ὁρῶ πύλας. οὐ δῆτ’, ἐπεί σε τοῦδ’ ἐλευθερῶ φόνου. τὴν τοξόδαμνον Ἄρτεμιν μαρτύρομαι. τοιῶνδε παίδων γνησίων εὔχου τυχεῖν. ὦ χαῖρε καὶ σύ, χαῖρε πολλά μοι, πάτερ. κεκαρτέρηται τἄμ’· ὄλωλα γάρ, πάτερ. κρύψον δέ μου πρόσωπον ὡς τάχος πέπλοις.