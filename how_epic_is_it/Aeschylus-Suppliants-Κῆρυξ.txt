ἴυζε καὶ λάκαζε καὶ κάλει θεούς. Αἰγυπτίαν γὰρ βᾶριν οὐχ ὑπερθορῇ. ἴυζε καὶ βόα, χέον πικρότερον  οἰζύος νόμον. βαίνειν κελεύω βᾶριν εἰς ἀμφίστροφον ὅσον τάχιστα· μηδέ τις σχολαζέτω. ὁλκὴ γὰρ οὔτοι πλόκαμον οὐδάμʼ ἅζεται. οὔτοι φοβοῦμαι δαίμονας τοὺς ἐνθάδε· οὐ γάρ μʼ ἔθρεψαν, οὐδʼ ἐγήρασαν τροφῇ. εἰ μή τις ἐς ναῦν εἶσιν αἰνέσας τάδε, λακὶς χιτῶνος ἔργον οὐ κατοικτιεῖ. πολλοὺς ἄνακτας, παῖδας Αἰγύπτου τάχα ὄψεσθε· θαρσεῖτʼ, οὐκ ἐρεῖτʼ ἀναρχίαν. τί δʼ ἠμπλάκηται τῶνδʼ ἐμοὶ δίκης ἄτερ; πῶς δʼ οὐχί; τἄμʼ ὀλωλόθʼ εὑρίσκων ἄγω. Ἑρμῇ μεγίστῳ προξένῳ μαστηρίῳ. τοὺς ἀμφὶ Νεῖλον δαίμονας σεβίζομαι. ἄγοιμʼ ἄν, εἴ τις τάσδε μὴ ʼξαιρήσεται. ἤκουσα τοὔπος δʼ οὐδαμῶς φιλόξενον. λέγοιμʼ ἂν ἐλθὼν παισὶν Αἰγύπτου τάδε. ἀλλʼ ὡς ἂν εἰδὼς ἐννέπω σαφέστερον,— καὶ γὰρ πρέπει κήρυκʼ ἀπαγγέλλειν τορῶς ἕκαστα,—πῶς φῶ, πρὸς τίνος τʼ ἀφαιρεθεὶς ἥκειν γυναικῶν αὐτανέψιον στόλον; οὔτοι δικάζει ταῦτα μαρτύρων ὕπο Ἄρης· τὸ νεῖκος δʼ οὐκ ἐν ἀργύρου λαβῇ ἔλυσεν· ἀλλὰ πολλὰ γίγνεται πάρος πεσήματʼ ἀνδρῶν κἀπολακτισμοὶ βίου.