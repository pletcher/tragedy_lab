δοκοῦντα καὶ δόξαντʼ ἀπαγγέλλειν με χρὴ δήμου προβούλοις τῆσδε Καδμείας πόλεως· Ἐτεοκλέα μὲν τόνδʼ ἐπʼ εὐνοίᾳ  χθονὸς θάπτειν ἔδοξε γῆς φίλαις κατασκαφαῖς· στυγῶν γὰρ ἐχθροὺς θάνατον εἵλετʼ ἐν πόλει ἱερῶν πατρῴων δʼ  ὅσιος ὢν μομφῆς ἄτερ τέθνηκεν οὗπερ τοῖς νέοις θνῄσκειν  καλόν. οὕτω μὲν ἀμφὶ τοῦδʼ ἐπέσταλται λέγειν· τούτου δʼ ἀδελφὸν τόνδε Πολυνείκους νεκρὸν ἔξω βαλεῖν ἄθαπτον, ἁρπαγὴν κυσίν, ὡς ὄντʼ ἀναστατῆρα Καδμείων χθονός, εἰ μὴ θεῶν τις ἐμποδὼν ἔστη δορὶ τῷ τοῦδʼ·.  ἄγος δὲ καὶ θανὼν κεκτήσεται θεῶν πατρῴων, οὓς ἀτιμάσας ὅδε στράτευμʼ ἐπακτὸν ἐμβαλὼν ᾕρει πόλιν. οὕτω πετηνῶν τόνδʼ ὑπʼ οἰωνῶν δοκεῖ ταφέντʼ ἀτίμως τοὐπιτίμιον λαβεῖν, καὶ μήθʼ ὁμαρτεῖν τυμβοχόα χειρώματα μήτʼ ὀξυμόλποις προσσέβειν οἰμώγμασιν, ἄτιμον εἶναι  δʼ ἐκφορᾶς φίλων ὕπο. τοιαῦτʼ ἔδοξε  τῷδε Καδμείων τέλει. αὐδῶ πόλιν σε μὴ βιάζεσθαι τάδε. τραχύς γε μέντοι  δῆμος ἐκφυγὼν κακά. ἀλλʼ ὃν πόλις στυγεῖ, σὺ τιμήσεις τάφῳ,; οὔ, πρίν γε χώραν τήνδε κινδύνῳ βαλεῖν. ἀλλʼ εἰς ἅπαντας ἀνθʼ ἑνὸς τόδʼ ἔργον ἦν. ἀλλʼ αὐτόβουλος ἴσθʼ, ἀπεννέπω δʼ ἐγώ.