οὗτος, σὲ φωνῶ τόνδε τὸν νεκρὸν χεροῖν μὴ συγκομίζειν, ἀλλʼ ἐᾶν ὅπως ἔχει. δοκοῦντʼ ἐμοί, δοκοῦντα δʼ ὃς κραίνει στρατοῦ. ὁθούνεκʼ αὐτὸν ἐλπίσαντες οἴκοθεν ἄγειν Ἀχαιοῖς ξύμμαχόν τε καὶ φίλον, ἐξηύρομεν ζητοῦντες ἐχθίω Φρυγῶν· ὅστις στρατῷ ξύμπαντι βουλεύσας φόνον νύκτωρ ἐπεστράτευσεν, ὡς ἕλοι δόρει· κεἰ μὴ θεῶν τις τήνδε πεῖραν ἔσβεσεν, ἡμεῖς μὲν ἂν τήνδʼ ἣν ὅδʼ εἴληχεν τύχην θανόντες ἂν προυκείμεθʼ αἰσχίστῳ μόρῳ, οὗτος δʼ ἂν ἔζη.  νῦν δʼ ἐνήλλαξεν θεὸς τὴν τοῦδʼ ὕβριν πρὸς μῆλα καὶ ποίμνας πεσεῖν. ὧν εἵνεκʼ αὐτὸν οὔτις ἔστʼ ἀνὴρ σθένων τοσοῦτον ὥστε σῶμα τυμβεῦσαι τάφῳ, ἀλλʼ ἀμφὶ χλωρὰν ψάμαθον ἐκβεβλημένος ὄρνισι φορβὴ παραλίοις γενήσεται. πρὸς ταῦτα μηδὲν δεινὸν ἐξάρῃς μένος. εἰ γὰρ βλέποντος μὴ ʼδυνήθημεν κρατεῖν, πάντως θανόντος γʼ ἄρξομεν, κἂν μὴ θέλῃς, χερσὶν παρευθύνοντες· οὐ γὰρ ἔσθʼ ὅπου λόγων γʼ ἀκοῦσαι ζῶν ποτʼ ἠθέλησʼ ἐμῶν. καίτοι κακοῦ πρὸς ἀνδρὸς ὄντα δημότην μηδὲν δικαιοῦν τῶν ἐφεστώτων κλύειν. οὐ γάρ ποτʼ οὔτʼ ἂν ἐν πόλει νόμοι καλῶς φέροιντʼ ἄν, ἔνθα μὴ καθεστήκῃ δέος, οὔτʼ ἂν στρατός γε σωφρόνως ἄρχοιτʼ ἔτι, μηδὲν φόβου πρόβλημα μηδʼ αἰδοῦς ἔχων. ἀλλʼ ἄνδρα χρή, κἂν σῶμα γεννήσῃ μέγα, δοκεῖν πεσεῖν ἂν κἂν ἀπὸ σμικροῦ κακοῦ. δέος γὰρ ᾧ πρόσεστιν αἰσχύνη θʼ ὁμοῦ, σωτηρίαν ἔχοντα τόνδʼ ἐπίστασο· ὅπου δʼ ὑβρίζειν δρᾶν θʼ ἃ βούλεται παρῇ, ταύτην νόμιζε τὴν πόλιν χρόνῳ ποτὲ ἐξ οὐρίων δραμοῦσαν εἰς βυθὸν πεσεῖν. ἀλλʼ ἑστάτω μοι καὶ δέος τι καίριον, καὶ μὴ δοκῶμεν δρῶντες ἃν ἡδώμεθα οὐκ ἀντιτίσειν αὖθις ἂν λυπώμεθα. ἕρπει παραλλὰξ ταῦτα.  πρόσθεν οὗτος ἦν αἴθων ὑβριστής, νῦν δʼ ἐγὼ μέγʼ αὖ φρονῶ. καί σοι προφωνῶ τόνδε μὴ θάπτειν, ὅπως μὴ τόνδε θάπτων αὐτὸς εἰς ταφὰς πέσῃς. ὁ τοξότης ἔοικεν οὐ σμικρὸν φρονεῖν. μέγʼ ἄν τι κομπάσειας, ἀσπίδʼ εἰ λάβοις. ἡ γλῶσσά σου τὸν θυμὸν ὡς δεινὸν τρέφει. δίκαια γὰρ τόνδʼ εὐτυχεῖν κτείναντά με; θεὸς γὰρ ἐκσῴζει με, τῷδε δʼ οἴχομαι. ἐγὼ γὰρ ἂν ψέξαιμι δαιμόνων νόμους; τούς γʼ αὐτὸς αὑτοῦ πολεμίους.  οὐ γὰρ καλόν. μισοῦντʼ ἐμίσει· καὶ σὺ τοῦτʼ ἠπίστασο. ἐν τοῖς δικασταῖς, κοὐκ ἐμοί, τόδʼ ἐσφάλη. τοῦτʼ εἰς ἀνίαν τοὔπος ἔρχεταί τινι. ἕν σοι φράσω· τόνδʼ ἐστὶν οὐχὶ θαπτέον. ἤδη ποτʼ εἶδον ἄνδρʼ ἐγὼ γλώσσῃ θρασὺν ναύτας ἐφορμήσαντα χειμῶνος τὸ πλεῖν, ᾧ φθέγμʼ ἂν οὐκ ἂν ηὗρες, ἡνίκʼ ἐν κακῷ χειμῶνος εἴχετʼ, ἀλλʼ ὑφʼ εἵματος κρυφεὶς πατεῖν παρεῖχε τῷ θέλοντι ναυτίλων. οὕτω δὲ καὶ σὲ καὶ τὸ σὸν λάβρον στόμα σμικροῦ νέφους τάχʼ ἄν τις ἐκπνεύσας μέγας χειμὼν κατασβέσειε τὴν πολλὴν βοήν. ἄπειμι· καὶ γὰρ αἰσχρόν, εἰ πύθοιτό τις λόγοις κολάζειν ᾧ βιάζεσθαι πάρα.