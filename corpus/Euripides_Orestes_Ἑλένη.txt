ὦ παῖ Κλυταιμήστρας τε καὶ Ἀγαμέμνονος,
παρθένε μακρὸν δὴ μῆκος Ἠλέκτρα χρόνου,
πῶς, ὦ τάλαινα, σύ τε κασίγνητός τε σὸς
τλήμων Ὀρέστης μητρὸς ὅδε φονεὺς ἔχει;
προσφθέγμασιν γὰρ οὐ μιαίνομαι σέθεν,
ἐς Φοῖβον ἀναφέρουσα τὴν ἁμαρτίαν.
καίτοι στένω γε τὸν Κλυταιμήστρας μόρον,
ἐμῆς ἀδελφῆς, ἥν, ἐπεὶ πρὸς Ἴλιον
ἔπλευσʼ ὅπως ἔπλευσα θεομανεῖ πότμῳ,
οὐκ εἶδον, ἀπολειφθεῖσα δʼ αἰάζω τύχας.
πόσον χρόνον δʼ ἐν δεμνίοις πέπτωχʼ ὅδε;
ὢ μέλεος· ἡ τεκοῦσά θʼ, ὡς διώλετο.
πρὸς θεῶν, πίθοιʼ ἂν δῆτά μοί τι, παρθένε;
βούλῃ τάφον μοι πρὸς κασιγνήτης μολεῖν;
κόμης ἀπαρχὰς καὶ χοὰς φέρουσʼ ἐμάς.
δεῖξαι γὰρ Ἀργείοισι σῶμʼ αἰσχύνομαι.
ὀρθῶς ἔλεξας, οὐ φίλως δʼ ἐμοὶ λέγεις.
δέδοικα πατέρας τῶν ὑπʼ Ἰλίῳ νεκρῶν.
σύ νυν χάριν μοι τὸν φόβον λύσασα δός.
αἰσχρόν γε μέντοι προσπόλους φέρειν τάδε.
ἐς ὄχλον ἕρπειν παρθένοισιν οὐ καλόν.
ὀρθῶς ἔλεξας, πείθομαί τέ σοι, κόρη.
καὶ πέμψομέν γε θυγατέρʼ· εὖ γάρ τοι λέγεις.
ὦ τέκνον, ἔξελθʼ, Ἑρμιόνη, δόμων πάρος
καὶ λαβὲ χοὰς τάσδʼ ἐν χεροῖν κόμας τʼ ἐμάς·
ἐλθοῦσα δʼ ἀμφὶ τὸν Κλυταιμήστρας τάφον
μελίκρατʼ ἄφες γάλακτος οἰνωπόν τʼ ἄχνην,
καὶ στᾶσʼ ἐπʼ ἄκρου χώματος λέξον τάδε·
Ἑλένη σʼ ἀδελφὴ ταῖσδε δωρεῖται χοαῖς,
φόβῳ προσελθεῖν μνῆμα σόν, ταρβοῦσά τε
Ἀργεῖον ὄχλον. πρευμενῆ δʼ ἄνωγέ νιν
ἐμοί τε καὶ σοὶ καὶ πόσει γνώμην ἔχειν
τοῖν τʼ ἀθλίοιν τοῖνδʼ, οὓς ἀπώλεσεν θεός.
ἃ δʼ εἰς ἀδελφὴν καιρὸς ἐκπονεῖν ἐμέ,
ἅπανθʼ ὑπισχνοῦ νερτέρων δωρήματα.
ἴθʼ, ὦ τέκνον μοι, σπεῦδε καὶ χοὰς τάφῳ
δοῦσʼ ὡς τάχιστα τῆς πάλιν μέμνησʼ ὁδοῦ.
ἰὼ Πελασγὸν Ἄργος, ὄλλυμαι κακῶς.
Μενέλαε, θνῄσκω· σὺ δὲ παρών μʼ οὐκ ὠφελεῖς.
