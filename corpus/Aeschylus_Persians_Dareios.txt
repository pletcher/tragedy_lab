ἀλλʼ ἐπεὶ κάτωθεν ἦλθον σοῖς γόοις  πεπεισμένος,
μή τι μακιστῆρα μῦθον, ἀλλὰ σύντομον λέγων
εἰπὲ καὶ πέραινε  πάντα, τὴν ἐμὴν αἰδῶ  μεθείς.
ἀλλʼ ἐπεὶ δέος παλαιὸν σοὶ φρενῶν ἀνθίσταται,
τῶν  ἐμῶν λέκτρων γεραιὰ ξύννομʼ εὐγενὲς γύναι,
κλαυμάτων λήξασα τῶνδε καὶ γόων σαφές τί μοι
λέξον·  ἀνθρώπεια δʼ ἄν τοι πήματʼ ἂν τύχοι  βροτοῖς.
πολλὰ μὲν γὰρ ἐκ θαλάσσης, πολλὰ δʼ ἐκ χέρσου κακὰ
γίγνεται θνητοῖς, ὁ μάσσων βίοτος ἢν  ταθῇ, πρόσω.
τίνι τρόπῳ; λοιμοῦ τις ἦλθε σκηπτὸς ἢ στάσις  πόλει;
τίς δʼ ἐμῶν ἐκεῖσε παίδων ἐστρατηλάτει;  φράσον.
πεζὸς ἢ ναύτης δὲ πεῖραν τήνδʼ ἐμώρανεν  τάλας;
πῶς δὲ καὶ στρατὸς τοσόσδε πεζὸς ἤνυσεν περᾶν;
καὶ τόδʼ ἐξέπραξεν, ὥστε Βόσπορον κλῇσαι μέγαν·
φεῦ, μέγας τις ἦλθε δαίμων, ὥστε μὴ φρονεῖν  καλῶς.
καὶ τί δὴ πράξασιν αὐτοῖς ὧδʼ  ἐπιστενάζετε;
ὧδε παμπήδην δὲ λαὸς πᾶς κατέφθαρται  δορί;
ὦ πόποι κεδνῆς ἀρωγῆς κἀπικουρίας  στρατοῦ.
ὦ μέλεος, οἵαν ἄρʼ ἥβην ξυμμάχων  ἀπώλεσεν.
πῶς τε δὴ καὶ ποῖ τελευτᾶν; ἔστι τις σωτηρία;
καὶ πρὸς ἤπειρον σεσῶσθαι τήνδε, τοῦτʼ  ἐτήτυμον;
φεῦ, ταχεῖά γʼ ἦλθε χρησμῶν πρᾶξις, ἐς δὲ παῖδʼ ἐμὸν
Ζεὺς ἀπέσκηψεν  τελευτὴν θεσφάτων· ἐγὼ δέ που
διὰ μακροῦ χρόνου τάδʼ ηὔχουν  ἐκτελευτήσειν θεούς·
ἀλλʼ ὅταν σπεύδῃ τις αὐτός, χὠ θεὸς  συνάπτεται.
νῦν κακῶν ἔοικε πηγὴ πᾶσιν ηὑρῆσθαι  φίλοις.
παῖς δʼ ἐμὸς τάδʼ οὐ κατειδὼς ἤνυσεν νέῳ θράσει·
ὅστις Ἑλλήσποντον ἱρὸν  δοῦλον ὣς δεσμώμασιν
ἤλπισε σχήσειν ῥέοντα, Βόσπορον  ῥόον θεοῦ·
καὶ πόρον μετερρύθμιζε, καὶ πέδαις  σφυρηλάτοις
περιβαλὼν πολλὴν κέλευθον ἤνυσεν πολλῷ στρατῷ,
θνητὸς ὢν  θεῶν τε πάντων ᾤετʼ, οὐκ εὐβουλίᾳ,
καὶ  Ποσειδῶνος κρατήσειν. πῶς τάδʼ οὐ νόσος φρενῶν
εἶχε παῖδʼ ἐμόν; δέδοικα  μὴ πολὺς πλούτου πόνος
οὑμὸς ἀνθρώποις γένηται τοῦ φθάσαντος ἁρπαγή.
τοιγάρ σφιν ἔργον ἐστὶν ἐξειργασμένον
μέγιστον, ἀείμνηστον, οἷον οὐδέπω
τόδʼ ἄστυ Σούσων ἐξεκείνωσεν  πεσόν,
ἐξ οὗτε τιμὴν Ζεὺς ἄναξ τήνδʼ ὤπασεν,
ἕνʼ  ἄνδρʼ ἁπάσης Ἀσίδος μηλοτρόφου
ταγεῖν, ἔχοντα σκῆπτρον  εὐθυντήριον.
Μῆδος γὰρ ἦν ὁ πρῶτος ἡγεμὼν στρατοῦ·
ἄλλος δʼ ἐκείνου παῖς τόδʼ ἔργον  ἤνυσεν·
φρένες γὰρ αὐτοῦ θυμὸν ᾠακοστρόφουν.
τρίτος δʼ  ἀπʼ αὐτοῦ Κῦρος, εὐδαίμων ἀνήρ,
ἄρξας ἔθηκε πᾶσιν  εἰρήνην φίλοις·
Λυδῶν δὲ λαὸν καὶ Φρυγῶν  ἐκτήσατο,
Ἰωνίαν τε πᾶσαν ἤλασεν βίᾳ.
θεὸς γὰρ οὐκ ἤχθηρεν,  ὡς εὔφρων ἔφυ.
Κύρου δὲ παῖς τέταρτος ηὔθυνε  στρατόν.
πέμπτος δὲ Μάρδος ἦρξεν, αἰσχύνη πάτρᾳ
θρόνοισί τʼ ἀρχαίοισι· τὸν δὲ σὺν δόλῳ
Ἀρταφρένης  ἔκτεινεν ἐσθλὸς ἐν δόμοις,
ξὺν ἀνδράσιν φίλοισιν, οἷς τόδʼ ἦν  χρέος.
ἕκτος δὲ Μάραφις, ἕβδομος δʼ Ἀρταφρένης.
κἀγὼ πάλου τʼ  ἔκυρσα τοῦπερ ἤθελον,
κἀπεστράτευσα πολλὰ  σὺν πολλῷ  στρατῷ·
ἀλλʼ οὐ κακὸν τοσόνδε προσέβαλον πόλει.
Ξέρξης  δʼ ἐμὸς παῖς ὢν νέος νέα φρονεῖ,
κοὐ μνημονεύει τὰς  ἐμὰς ἐπιστολάς·
εὖ γὰρ σαφῶς τόδʼ ἴστʼ, ἐμοὶ ξυνήλικες,
ἅπαντες ἡμεῖς, οἳ κράτη τάδʼ ἔσχομεν,
οὐκ ἂν  φανεῖμεν πήματʼ ἔρξαντες  τόσα.
εἰ μὴ στρατεύοισθʼ ἐς τὸν Ἑλλήνων  τόπον,
μηδʼ εἰ στράτευμα πλεῖον  τὸ Μηδικόν.
αὐτὴ γὰρ  ἡ γῆ ξύμμαχος κείνοις  πέλει.
κτείνουσα λιμῷ τοὺς ὑπερπόλλους  ἄγαν.
ἀλλʼ οὐδʼ ὁ μείνας νῦν ἐν Ἑλλάδος τόποις
στρατὸς  κυρήσει νοστίμου σωτηρίας.
παῦροι γε πολλῶν, εἴ τι πιστεῦσαι  θεῶν
χρὴ θεσφάτοισιν, ἐς τὰ νῦν πεπραγμένα
βλέψαντα· συμβαίνει γὰρ  οὐ τὰ μέν, τὰ δʼ οὔ.
κεἴπερ τάδʼ ἐστί, πλῆθος ἔκκριτον  στρατοῦ
λείπει κεναῖσιν ἐλπίσιν πεπεισμένος.
μίμνουσι δʼ ἔνθα πεδίον Ἀσωπὸς ῥοαῖς
ἄρδει, φίλον πίασμα  Βοιωτῶν χθονί·
οὗ σφιν κακῶν ὕψιστʼ ἐπαμμένει  παθεῖν,
ὕβρεως ἄποινα κἀθέων φρονημάτων·
οἳ γῆν μολόντες  Ἑλλάδʼ οὐ θεῶν βρέτη
ᾐδοῦντο συλᾶν οὐδὲ  πιμπράναι νεώς·
βωμοὶ δʼ ἄιστοι, δαιμόνων θʼ  ἱδρύματα
πρόρριζα φύρδην ἐξανέστραπται βάθρων.
τοιγὰρ κακῶς  δράσαντες οὐκ ἐλάσσονα
πάσχουσι, τὰ δὲ μέλλουσι, κοὐδέπω  κακῶν
κρηνὶς ἀπέσβηκʼ  ἀλλʼ ἔτʼ   ἐκπιδύεται.
τόσος γὰρ ἔσται πέλανος αἱματοσφαγὴς
πρὸς γῇ  Πλαταιῶν Δωρίδος λόγχης ὕπο·
θῖνες νεκρῶν δὲ καὶ τριτοσπόρῳ  γονῇ
ἄφωνα σημανοῦσιν ὄμμασιν βροτῶν
ὡς οὐχ ὑπέρφευ θνητὸν ὄντα χρὴ φρονεῖν.
ὕβρις γὰρ ἐξανθοῦσʼ  ἐκάρπωσεν στάχυν
ἄτης, ὅθεν πάγκλαυτον ἐξαμᾷ  θέρος.
τοιαῦθʼ ὁρῶντες τῶνδε τἀπιτίμια
μέμνησθʼ Ἀθηνῶν  Ἑλλάδος τε, μηδέ τις
ὑπερφρονήσας τὸν παρόντα  δαίμονα
ἄλλων ἐρασθεὶς ὄλβον ἐκχέῃ μέγαν.
Ζεύς τοι  κολαστὴς τῶν ὑπερκόμπων ἄγαν
φρονημάτων ἔπεστιν, εὔθυνος  βαρύς.
πρὸς ταῦτʼ ἐκεῖνον, σωφρονεῖν κεχρημένον,
πινύσκετʼ εὐλόγοισι νουθετήμασιν,
λῆξαι θεοβλαβοῦνθʼ  ὑπερκόμπῳ θράσει.
σὺ δʼ, ὦ γεραιὰ μῆτερ ἡ Ξέρξου φίλη,
ἐλθοῦσʼ ἐς  οἴκους κόσμον ὅστις εὐπρεπὴς
λαβοῦσʼ ὑπαντίαζε παιδί.   πάντα γὰρ
κακῶν ὑπʼ ἄλγους λακίδες  ἀμφὶ σώματι
στημορραγοῦσι ποικίλων ἐσθημάτων.
ἀλλʼ αὐτὸν εὐφρόνως σὺ  πράυνον λόγοις·
μόνης γάρ, οἶδα, σοῦ κλύων ἀνέξεται.
ἐγὼ δʼ ἄπειμι  γῆς ὑπὸ ζόφον κάτω.
ὑμεῖς δέ, πρέσβεις,  χαίρετʼ, ἐν κακοῖς ὅμως
ψυχῇ διδόντες ἡδονὴν καθʼ  ἡμέραν,
ὡς τοῖς θανοῦσι πλοῦτος οὐδὲν  ὠφελεῖ.
