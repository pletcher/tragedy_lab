ὦ φθέγμʼ Ἀθάνας, φιλτάτης ἐμοὶ θεῶν,
ὡς εὐμαθές σου, κἂν ἄποπτος ᾖς ὅμως,
φώνημʼ ἀκούω καὶ ξυναρπάζω φρενὶ
χαλκοστόμου κώδωνος ὡς Τυρσηνικῆς.
καὶ νῦν ἐπέγνως εὖ μʼ ἐπʼ ἀνδρὶ δυσμενεῖ
βάσιν κυκλοῦντʼ, Αἴαντι τῷ σακεσφόρῳ·
κεῖνον γάρ, οὐδένʼ ἄλλον, ἰχνεύω πάλαι.
νυκτὸς γὰρ ἡμᾶς τῆσδε πρᾶγος ἄσκοπον
ἔχει περάνας, εἴπερ εἴργασται τάδε·
ἴσμεν γὰρ οὐδὲν τρανές, ἀλλʼ ἀλώμεθα·
κἀγὼ ʼθελοντὴς τῷδʼ ὑπεζύγην πόνῳ.
ἐφθαρμένας γὰρ ἀρτίως εὑρίσκομεν
λείας ἁπάσας καὶ κατηναρισμένας
ἐκ χειρὸς αὐτοῖς ποιμνίων ἐπιστάταις.
τήνδʼ οὖν ἐκείνῳ πᾶς τις αἰτίαν νέμει.
καί μοί τις ὀπτὴρ αὐτὸν εἰσιδὼν μόνον
πηδῶντα πεδία σὺν νεορράντῳ ξίφει
φράζει τε κἀδήλωσεν· εὐθέως δʼ ἐγὼ
κατʼ ἴχνος ᾄσσω, καὶ τὰ μὲν σημαίνομαι,
τὰ δʼ ἐκπέπληγμαι κοὐκ ἔχω μαθεῖν ὅτου.
καιρὸν δʼ ἐφήκεις· πάντα γὰρ τά τʼ οὖν πάρος
τά τʼ εἰσέπειτα σῇ κυβερνῶμαι χερί.
ἦ καί, φίλη δέσποινα, πρὸς καιρὸν πονῶ;
καὶ πρὸς τί δυσλόγιστον ὧδʼ ᾖξεν χέρα;
τί δῆτα ποίμναις τήνδʼ ἐπεμπίπτει βάσιν;
ἦ καὶ τὸ βούλευμʼ ὡς ἐπʼ Ἀργείοις τόδʼ ἦν;
ποίαισι τόλμαις ταῖσδε καὶ φρενῶν θράσει;
ἦ καὶ παρέστη κἀπὶ τέρμʼ ἀφίκετο;
καὶ πῶς ἐπέσχε χεῖρα μαιμῶσαν φόνου;
τί δρᾷς, Ἀθάνα; μηδαμῶς σφʼ ἔξω κάλει.
μὴ πρὸς θεῶν, ἀλλʼ ἔνδον ἀρκείτω μένων.
ἐχθρός γε τῷδε τἀνδρὶ καὶ τανῦν ἔτι.
ἐμοὶ μὲν ἀρκεῖ τοῦτον ἐν δόμοις μένειν.
φρονοῦντα γάρ νιν οὐκ ἂν ἐξέστην ὄκνῳ.
πῶς, εἴπερ ὀφθαλμοῖς γε τοῖς αὐτοῖς ὁρᾷ;
γένοιτο μέντἂν πᾶν θεοῦ τεχνωμένου.
μένοιμʼ ἄν· ἤθελον δʼ ἂν ἐκτὸς ὢν τυχεῖν.
ἐγὼ μὲν οὐδένʼ οἶδʼ· ἐποικτίρω δέ νιν
δύστηνον ἔμπας, καίπερ ὄντα δυσμενῆ,
ὁθούνεκʼ ἄτῃ συγκατέζευκται κακῇ,
οὐδὲν τὸ τούτου μᾶλλον ἢ τοὐμὸν σκοπῶν·
ὁρῶ γὰρ ἡμᾶς οὐδὲν ὄντας ἄλλο πλὴν
εἴδωλʼ ὅσοιπερ ζῶμεν ἢ κούφην σκιάν.
τί δʼ ἔστιν, ἄνδρες; τηλόθεν γὰρ ᾐσθόμην
βοὴν Ἀτρειδῶν τῷδʼ ἐπʼ ἀλκίμῳ νεκρῷ.
ποίους; ἐγὼ γὰρ ἀνδρὶ συγγνώμην ἔχω
κλύοντι φλαῦρα συμβαλεῖν ἔπη κακά.
τί γάρ σʼ ἔδρασεν, ὥστε καὶ βλάβην ἔχειν;
ἔξεστιν οὖν εἰπόντι τἀληθῆ φίλῳ
σοὶ μηδὲν ἧσσον ἢ πάρος ξυνηρετεῖν;
ἄκουέ νυν.  τὸν ἄνδρα τόνδε πρὸς θεῶν
μὴ τλῇς ἄθαπτον ὧδʼ ἀναλγήτως βαλεῖν·
μηδʼ ἡ βία σε μηδαμῶς νικησάτω
τοσόνδε μισεῖν ὥστε τὴν δίκην πατεῖν.
κἀμοὶ γὰρ ἦν ποθʼ οὗτος ἔχθιστος στρατοῦ,
ἐξ οὗ ʼκράτησα τῶν Ἀχιλλείων ὅπλων,
ἀλλʼ αὐτὸν ἔμπας ὄντʼ ἐγὼ τοιόνδʼ ἐμοὶ
οὐκ ἀντατιμάσαιμʼ ἄν, ὥστε μὴ λέγειν
ἕνʼ ἄνδρʼ ἰδεῖν ἄριστον Ἀργείων, ὅσοι
Τροίαν ἀφικόμεσθα, πλὴν Ἀχιλλέως.
ὥστʼ οὐκ ἂν ἐνδίκως γʼ ἀτιμάζοιτό σοι·
οὐ γάρ τι τοῦτον, ἀλλὰ τοὺς θεῶν νόμους
φθείροις ἄν.  ἄνδρα δʼ οὐ δίκαιον, εἰ θάνοι,
βλάπτειν τὸν ἐσθλόν, οὐδʼ ἐὰν μισῶν κυρῇς.
ἔγωγʼ· ἐμίσουν δʼ, ἡνίκʼ ἦν μισεῖν καλόν.
μὴ χαῖρʼ, Ἀτρείδη, κέρδεσιν τοῖς μὴ καλοῖς.
ἀλλʼ εὖ λέγουσι τοῖς φίλοις τιμὰς νέμειν.
παῦσαι· κρατεῖς τοι τῶν φίλων νικώμενος.
ὅδʼ ἐχθρὸς ἁνήρ, ἀλλὰ γενναῖός ποτʼ ἦν.
νικᾷ γὰρ ἁρετή με τῆς ἔχθρας πολύ.
ἦ κάρτα πολλοὶ νῦν φίλοι καὖθις πικροί.
σκληρὰν ἐπαινεῖν οὐ φιλῶ ψυχὴν ἐγώ.
ἄνδρας μὲν οὖν Ἕλλησι πᾶσιν ἐνδίκους.
ἔγωγε· καὶ γὰρ αὐτὸς ἐνθάδʼ ἵξομαι.
τῷ γάρ με μᾶλλον εἰκὸς ἢ ʼμαυτῷ πονεῖν;
ὡς ἂν ποήσῃς, πανταχῇ χρηστός γʼ ἔσει.
καὶ νῦν γε Τεύκρῳ τἀπὸ τοῦδʼ ἀγγέλλομαι,
ὅσον τότʼ ἐχθρὸς ἦ, τοσόνδʼ εἶναι φίλος.
καὶ τὸν θανόντα τόνδε συνθάπτειν θέλω
καὶ ξυμπονεῖν καὶ μηδὲν ἐλλείπειν ὅσων
χρὴ τοῖς ἀρίστοις ἀνδράσιν πονεῖν βροτούς.
ἀλλʼ ἤθελον μέν· εἰ δὲ μή ʼστί σοι φίλον
πράσσειν τάδʼ ἡμᾶς, εἶμʼ ἐπαινέσας τὸ σόν.
