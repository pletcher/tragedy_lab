ἔξεστι τὸν γένει μὲν ἄγχιστον πατρὸς
μέγαν τε δαίμονʼ ἐν θεοῖς τε τίμιον,
λύσασαν ἔχθραν τὴν πάρος, προσεννέπειν;
ἐπῄνεσʼ ὀργὰς ἠπίους· φέρω δὲ σοὶ
κοινοὺς ἐμαυτῇ τʼ ἐς μέσον λόγους, ἄναξ.
οὔκ, ἀλλὰ Τροίας οὕνεκʼ, ἔνθα βαίνομεν,
πρὸς σὴν ἀφῖγμαι δύναμιν, ὡς κοινὴν λάβω.
ἐκεῖσε πρῶτʼ ἄνελθε· κοινώσῃ λόγους
καὶ συνθελήσεις ἃν ἐγὼ πρᾶξαι θέλω;
τοὺς μὲν πρὶν ἐχθροὺς Τρῶας εὐφρᾶναι θέλω,
στρατῷ δʼ Ἀχαιῶν νόστον ἐμβαλεῖν πικρόν.
οὐκ οἶσθʼ ὑβρισθεῖσάν με καὶ ναοὺς ἐμούς;
κοὐδέν γʼ Ἀχαιῶν ἔπαθεν οὐδʼ ἤκουσʼ ὕπο.
τοιγάρ σφε σὺν σοὶ βούλομαι δρᾶσαι κακῶς.
δύσνοστον αὐτοῖς νόστον ἐμβαλεῖν θέλω.
ὅταν πρὸς οἴκους ναυστολῶσʼ ἀπʼ Ἰλίου.
καὶ Ζεὺς μὲν ὄμβρον καὶ χάλαζαν ἄσπετον
πέμψει, δνοφώδη τʼ αἰθέρος φυσήματα·
ἐμοὶ δὲ δώσειν φησὶ πῦρ κεραύνιον,
βάλλειν Ἀχαιοὺς ναῦς τε πιμπράναι πυρί.
σὺ δʼ αὖ, τὸ σόν, παράσχες Αἴγαιον πόρον
τρικυμίαις βρέμοντα καὶ δίναις ἁλός,
πλῆσον δὲ νεκρῶν κοῖλον Εὐβοίας μυχόν,
ὡς ἂν τὸ λοιπὸν τἄμʼ ἀνάκτορʼ εὐσεβεῖν
εἰδῶσʼ Ἀχαιοί, θεούς τε τοὺς ἄλλους σέβειν.
